# Cutubka koowaad: <br/> Baaqa Jamhuuriyadda Federaalka Soomaaliya

## Qodobka 1aad

**Jamhuuriyadda Federaalka Soomaaliy**

1.  Soomaaliya waa jamhuuriyad federaal ah, leh gobannimo, dimoqraaddi ah, oo ku dhisan matilaadda dadweynaha, loo dhan yahay oo ku salaysan nidaam axsaab badan iyo caddaalad bulshadeed.

2.  Allahu Subxaanahu wa Tacaalaa ka sokow (SWT), awoodda oo dhan waxa leh shacabka, wuxuuna ugu isticmaalayaa si toos ah iyo isagoo adeegsanaya hay'adihiisa uu u xilsaartay, si waafaqsan **Dastuurka** iyo shuruucda. waxaa reeban in qof ama qeyb ka mid ah bulshada sheegato gobannimada iyo midnimada jamhuuriyadda Federaalka Soomaaliya waa laguma-xadgudbaan.

## Qodobka 2aad

**Dowlada iyo Diinta**

1.  Islaamku waa Diinta Dowladda.
2.  Diin aan ahayn **Islaamka** luguma faafin karo dalka.
3.  Lama soo Saari karo sharci aan waafaqsaneyn Mabaadi'da Guud ee Shareecada **Islaamka** iyo Maqaasiiddeeda.

## Qodobka 3aad

**Mabaadi’da Asaasiga**

1.  Dastuurka Soomaaliya waxaa saldhig u ah **Qur’aanka kariimka ah iyo Sunnada Nabigeenna
    Muxammed (NNKH),** wuxuuna ilaalinayaa maqaasidda (ujeeddooyinka) shareecada iyo caddaaladda
    bulshada.

2.  Jamhuuriyadda Federaalka Soomaaliya waa dal **Islaam** ah, kana mid ah ummadaha Carabta iyo
    Afrikaanka.

3.  Mabaadi’da asaasiga ah ee Jamhuuriyadda Federaalka Soomaaliya waxay ku dhisan yihiin mabaadi’da asaasiga ah ee awood qaybsiga Nidaamka Federaalka.

4.  Dastuurka Soomaaliya wuxuu dhiirri-gelinayaa xuquuqda Aadanaha, talinta sharciga, shuruudaha
    guud ee xeerarka caalamiga ah, caddaaladda, xukuumad loo dhan yahay oo ku dhisan wadatashi,
    kala-soocidda awoodaha sharci-dejinta, fulinta iyo garsoor madaxbanaan, iyagoo leh hannaan ku
    dhisan isla-xisaabtan iyo hufnaan ka jawaabaya danaha dadweynaha.

5.  Haweenku waa in ay ka mid noqdaan dhammaan hay’adaha guud ee qaranka, si wax-ku-ool ah, gaar
    ahaan jagooyinka la isu doorto iyo kuwa la isu magacaabo ee saddexda laamood ee Dawladda iyo
    Guddiyada Madaxbannaan ee Qaranka.

## Qodobka 4aad

**Sarreynta Dastuurka**

1.  Shareecada ka sokow, Dastuurka Jamhuuriyadda Federaalka Soomaaliya waa sharciga dalka
    ugu sarreeya, isaga ayayna xukuumaddu u hoggaansamaysaa, wuxuuna hagayaa hal-abuurka iyo
    go’aannada siyaasadeed ee qaybaha Dawladda oo dhan.

2.  Sharci kasta ama tallaabo maamul oo ka soo horjeedda Dastuurka, maxkamadda Dastuuriga ah ayaa awood u leh burrinta sharcigaas ama tallaabadaas maamul, si waafaqsan Dastuurkan.

## Qodobka 5aad

**Afafka Rasmiga ah**

Afka rasmiga ah ee Jamhuuriyadda Federaalka Soomaaliya waa **Af-soomaaliga** (_Maay iyo Maxaa tiri_), af Carabigana waa luqadda labaad.

## Qodobka 6aad

**Calanka iyo Astaanka Qaranka**

1.  Calanka Jamhuuriyadda Federaalka Soomaaliya, sida lagu muujiyey qaybta A ee Jadwalka koowaad, waa laydi buluug furan ah oo ay dhexda kaga taal xiddig cad oo shangees ah, madaxyo simanna leh.

2.  Astaanta Jamhuuriyadda Federaalka Soomaaliya, sida lagu muujiyey qaybta B ee Jadwalka koowaad, waxay ka kooban tahay gaashaan buluug ah oo leh xiddaayad dahabi ah, dhexdana ku leh xiddig shangees ah oo dheeh qalin ah leh. Gaashaanka dushiisa waxaa ku yaal rukumo Carbeed oo xardhan, lehna shan madax oo dahabi ah oo labada geesba ku yaalliin ay kala qaaran yihiin. Hareeraha waxaa ka haya laba shabeel oo isu tusmaysan, kuna kala taagan labo waran oo isku weydaarsan caaradda hoose ee gashaanka, ayna weheliyaan laba caleen-cawbaar, diillin cadna ay ku qoofalan tahay.

3.  Soomaaliya Hees astaan u ah qaranka wey leedahay waana “Qolobaa Calankeed”.

4.  Dawladaha xubinta ka ah Dawladda Federaalka Soomaaliya waxey yeelan doonaan calankooda iyo astaantooda u gaarka ah si waafaqsan nidaamka Federaalka.

## Qodobka 7aad

**Dhulka Jamhuuriyadda Federaalka Soomaaiya**

1.  Gobannimada Jamhuuriyadda Federaalka Soomaaliya waxay koobeysaa dhulka Jamhuuriyadda
    Federaalka Soomaaliya oo idil, oo ay ku jiraan berriga, badaha, jasiiradaha iyo uurkooda
    hoose, hawadooda Sare iyo geyi-qaaradeedka iyo dhul iyo biyo-goboleed kasta oo ku soo biira
    Jamhuuriyadda Soomaaliya, si waafaqsan sharci uu Baarlamaanka Qaranku ansixiyo.

2.  Dhulka Jamhuuriyadda Federaalka Soomaaliya waa laguma xad-gudbaan lamana qaybin karo.

3.  Dhulka Jamhuuriyadda Federaalka Soomaaliya ee khilaafaadka soohdimaha caalamiga ka dhasha in xalilintooda loo maro tub nabadeed iyo iskaashi waafaqsan qawaaniinta Dalka u degsan iyo kuwa Caalamiga ah.

4.  Xuduudaha Jamhuuriyadda Federaalka Soomaaliya waa xuduudihii ku astaansanaa Dastuurka 1960ee Soomaaliya.

5.  Xuduudaha Jamhuuriyadda Federaalka Soomaaliya:

- (a) **Waqooyi: Gacanka Cadmeed**;
- (b) **Waqooyi Galbeed: Jabuuti**;
- (c) **Galbeed: Itoobiyia**;
- (d) **Koonfur Galbeed: Kenya**;
- (e) **Bari: Badweynta Hindiya**.

## Qodobka 8aad

**Shacabka iyo Jinsiyadda**

1.  Shacabka Jamhuuriyadda Federaalka Soomaaliyeed waa mid, lamana kala qaybin karo, wuxuuna ka kooban yahay dhammaan muwaadiniinta.

2.  Jinsiyadda Soomaaliyeed waa mid qur ah, sharci gaar ah oo ay soo saaraan Golaha Shacabka ee Dawlada Federaalka Soomaaliyeed ayaana xaddidaya sida lagu helayo, lagu laalayo ama lagu waayayo.

3.  Qof leh jinsiyadda Soomaaliyeed lagama qaadi karo jinsiyadda Soomaaliyeed, xataa hadduu qaato jinsiyad dal kale.

4.  Diidmada, laalista iyo ka-qaadista jinsiyadda laguma xiri karo asbaabo siyaasadeed.

## Qodobka 9aad

**Magaalo-madaxda Jamhuuriyadda Federaalka Soomaaliya**

1.  Magaala Maxdaxda Jamhuuriyadda Federaalka Soomaaliya waa Muqadishu. Maqaamka magaalomadaxda
    Federaalka Soomaaliya waxaa go’aan looga gaari doonaa dib-u-eegidda Dastuurka, waxaana
    sharci gaar ah ka soo saari doona labada aqal ee Baarlamaanka Federaalka Soomaaliya.
    <br/>

---

## Cutubka Labaad: <br> Xuquuqda Asaasiga ah iyo Waajibaadka Muwaaddinka

## Qodobka 10aad

**Karaamada Aadanaha**

1.  Karaamada aadanuhu waa deeq Ilaahey Subxaanahu wa tacaalaa ku mannaystay qof kasta oo
    Banii’aadan ah, xuquuqda aadanahuna deeqdaas ayey ka dhalataa.
2.  Karaamada Aadanaha waa laguma-xadgudbaan, dhawristeeduna waa waajib saaran dadka oo dhan.
3.  Awoodda Dawladda waa in aan marnaba loo isticmaalin meel-uga-dhicid karaamada Aadanaha.

## Qodobka 11aad

- **Sinnaanta**

1.  Muwaaddiniinta oo dhan, iyagoo aan loo eegin lab iyo dheddig, diin, xaalad bulsho ama
    dhaqaale, afkaar siyaasadeed, qabiil, naafannimo, xirfad, dhalasho iyo afguri toona, xuquuqda iyo waajibaadkaba waa u siman yihiin sharciga hortiisa.
2.  Waa fal takoorid ah haddii natiijadiisu noqoto is-hortaag ama ciriirigelin xaqa qofka, xataa haddii falka si ulakac ah aan loo samayn.
3.  Xukuumadda ma takoori karto Qofnaba iyadoo sababeysaneysa da’da, sinjiga,midabka, qabiil, isir,
    dhaqan ama lahjad, jinsi, dhalasho, Curyaannimo, diin, siyaasad ama fikir, xirfad, mulkiyad
4.  Waa in aan loo arkin fal takoorid ah barnaamijyada Xukuumadda sida Shuruuc, hab siyaasadeed
    iyo hab maamul ee loo qorsheeyey in sinnaan buuxda lagu gaarsiiyo dad ama kooxo horay loogu
    geystey takoorid ama ku sugan xaalad dib-u-dhacsan.

## Qodobka 12aad

**Dhaqangelinta Xuquuqda Asaasiga ah**

1.  Xuquuqda asaasiga ah iyo xorriyadda lagu aqoonsaday qaybtan waa in la dhowraa marka kasta
    oo sharci la dejinayo lana fulinayo. Sidoo kale, qof kasta, hay’adaha Dawladda ee heer kasta iyo hay’adaha gaarka ah iyo saraakiisha Dawladdu marka ay gudanayaan xilkooda waa in ay ilaaliyaan xuquuqda aasaasiga ah.

2.  Waajibaadka Dawladdu kuma koobna in ay dhawrto xuquuqda dadka, balse waa in ay qaaddo
    tallaabooyin maangal ah oo lagu ilaalinayo in xadgudub uga yimaado cid kale.

3.  Xuquuqda lagu aqoonsaday cutubkan sharci uun baa lagu xaddidi karaa sida ku xusan Qodobka 38.

## Qodobka 13aad

**Xaqa Nolosha**

1.  Qof kastaa wuxuu xaq u leeyahay nolol

## Qodobka 14aad

**Addoonsi, Midiidin iyo Ku-shaqaysi Qasab ah**

1.  Sinaba qof looma addoonsan karo, midiidin lagama dhigan karo, lagama ganacsan karo, qasabna
    looguma shaqaysan karo.

## Qodobka 15aad

**Xorriyadda iyo Nabadgelinta Qofnimada**

1.  Qof kastaa wuxuu xaq u leeyahay xorriyaddiisa shakhsiga ah iyo nabagelyada qofnimadiisa.

2.  Qof kasta wuxuu xaq u leeyahay amaan shaqsiyadeed waxaa ka mid ah: ka-reebanaan xarig aan
    sharciga waafaqsaneyn, waxaa kaloo xorriyadda qofnimo ka mid ah ka-reebanaan wax kasta oo
    cunfi ah, oo ay ka mid tahay wax kasta oo cunfi ah oo lagula kaco haweenka. Qofna looma geysankaro jirdil, fal bini’aadantinamada ka baxsan.

3.  Qof kasta wuxuu xaq u leeyahay badqabka jirkiisa waana laguma xad gudbaan. Qofna laguma qasbi
    karo in lagu sameeyo tijaabo takhtareed ama mid cilmibaariseed, haddii qofka ama xigtadiisa dhowi aynan oggolaanin islamarkaasina aysan jirin talo uu bixiyey xeeldheere caafimaad marka uusan qofku sharciyan awood u lahayn inuu wax oggolaado.

4.  Gudniinka gabdhaha waa caado naxariis-darro iyo xaqiraad u dhiganta jirdil. Gudniinka gabdhaha waa reeban yahay.
5.  Soo rididda ilmuhu waa arrin ka soo horjeedda Shareecada Islaamka, waana reebban tahay, haddii aan ka ahayn xaalad caafimaad aan looga maarmin badbaadinta nolosha hooyada.

## Qodobka 16aad.
**Xorriyadda ka-mid-noqoshada**
Qof kastaa wuxuu xaq u leeyahay in uu ku biiro qof kale ama koox . Xaqaas waxaa ka mid ah inuu
abaabulo ama ka mid noqdo ururro ay ka mid yihiin ururro shaqaale ama xisbiyo siyaasadeed. Wuxuu
kaloo xor u yahay in uusan cidna ku biirin, lagumana qasbi karo inuu cid kale ku biiro.

## Qodobka 17aad. 
**Xorriyadda Diinta iyo Caqiiddada**
1. Qof kastaa wuxuu xor u yahay in uu ku dhaqmo diintiisa.
2. Diin aan ahayn Islaamka laguma faafin karo Jamhuuriyadda Federaalka Soomaaliya.

## Qodobka 18aad. 
**Xorriyadda Ra’yiga iyo Afkaarta**
1.  Qof kastaa wuxuu xaq u leeyahay in uu yeesho, soo bandhigo ra’yigiisa iyo in uu doono, inuu helo
oo gudbiyo ra’yigiisa, xog ama afkaar si kastaba.
2.  Xorriyatu qoolka waxaa ka mid, xorriyadda hadalka, saxaafadda iyo wax walba oo soo gelaya
warbaahinta elektaroonikada iyo internet-ka.
3.  Qof kastaa wuxuu xaq u leeyahay in uu muujiyo hal’abuurkiisa faneed, xorriyaddiisa aqooneed iyo
xorriyadda cilmi-baarista.

## Qodobka 19aad. 
**Xurmada Hoyga**

1.  Qofna gurigiisa ama meeshii kale ee isaga u gaar ah lama geli karo, lama baari karo, lamana basaasi
karo amar garsoore oo sababaysan la’aantiis.
2.  Waxaa waajib ah in amarka garsooraha si toos ah loogu akhriyo degganaha hoyga, baarahana waxaa
ka reeban ku xadgudubka sharciga.

## Qodobka 20aad. 
**Xorriyadda Kulanka, Bannaanbaxa, Cabashada iyo Codsi-wadareedka**
1.  Qof kastaa wuxuu xaq u leeyahay in uu abaabulo, kana qaybgalo kulammo ama bannaabax oo si
xasilooni ah cabasho loogu muujinayo, iyada oo aan oggolaansho loo baahnayn.
2.  Qof kastaa wuxuu xaq u leeyahay inuu cabasho qoraal ah u gudbiyo hay’adaha Dawladda.

## Qodobka 21aad.
**Xorriyadda Isu-socodka iyo Degitaanka**

1.  Qof kasta oo si sharci ah ku deggan dhulka Jamhuuriyaddu wuxuu xaq u leeyahay in uu si xor ah u
degi karo, ugu dhex-socon karo meel kasta oo dalka ka mid ah, kana bixi karo.
2.  Muwaaddin kasta wuxuu xaq u leeyahay soo-gelidda iyo joogitaanka waddanka iyo inuu helo
Baasabboor.
## Qodobka 22aad. 
**Xaqa Ka-qaybgalka Siyaasadda**

1.  Muwaaddin kastaa wuxuu xaq u leeyahay in uu ka qayb-qaato arrimaha guud ee dadweynaha. Xaqa
kan waxaa ka mid ah:
- (a) *Inuu samaysan karo ama ka mid noqon karo xisbi siyaasadeed, kana qayb-qaadan karo
hawlihiisa;*
- (b) *In xisbi siyaasadeed gudihiisa looga dooran karo jago kasta.*
2.  Muwaaddin kasta oo buuxiya shuruudaha sharciga tilmaamayo wuxuu xaq u leeyahay inuu wax
doorto, lana doorto.
3.  Xuquuqda ku xusan faqradaha (1) iyo (2) ee qodobkan waa in loogu dhaqmaa si waafaqsan
Dastuurkan iyo sharci Baarlamaanka Federaalka.
##Qodobka 23aad. 
**Xorriyadda xirfadda, Shaqada iyo Mihnadda**
Muwaaddin kasta wuxuu xaq u leeyahay in uu si xor ah u doorto xirfadda, shaqada ama mihnadda uu
rabo.
## Qodobka 24aad. 
**Xiriirka Shaqada**
1.  Qof kastaa wuxuu xaq u leeyahay inuu helo xiriir shaqo caadil ah.
2.   Qof kasta oo shaqaale ahi wuxuu xaq u leeyahay inuu abuuro, kuna biiro urur shaqaale, kana qaybgalo
hawlaha ururkaas.
3.  Shaqaale kastaa wuxuu xaq u leeyahay shaqo-joojin.
4.  Urur shaqaale, ama loo-shaqeeyayaasha amase loo-shaqeeyaha waxay xaq u leeyihiin inay galaan
gorgortan-wadareed ku saabsan arrimaha shaqada .
5.  Qof kasta oo shaqaale ah gaar ahaan dumarka waxa ay xaq gaar ah u leeyihiin in laga ilaaliyo
faraxumeyn, faquuqid iyo takoorid goobaha shaqada. Sharci kasta shaqaale iyo hab dhaqan kasta waa
inuu waafaqsanaadaa sinaanshaha jinsiga ee goobaha shaqada.

## Qodobka 26aad. 
**Hantida**
1.  Qof kastaa wuxuu xaq u leeyahay in uu hanti yeesho, ku dhaqmo, ku naalloodo, iskana gado ama
iska wareejiyo markuu doono.
2.  Dawladdu waxay si qasab ah hanti ula wareegi kartaa marka ay jirto dan guud. Qof kasta oo
hantidiisa dan guud awgeed loola wareegey wuxuu Dawladda xaq ugu leeyahay magdhaw caaddil ah
oo lagu heshiiyey ama ay maxkamadi go’aamisey.
## Qodobka 27aad. 
**Dhaqaalaha iyo Xuquuqda Bulshada**
1.  Qof kastaa wuxuu xaq u leeyahay biyo nadiif ah uu cabo.
2.  Qof kastaa wuxuu xaq u leeyahay inuu helo dareyeel caafimaad, cidna lagama hor istaagi karo
daryeel caafimaad oo deg deg ah sabab kasta, oo ay kamid tahay awood la’aan dhaqaale.
3.  Qof kastaa wuxuu xaq u leeyahay daryeel bulsho oo dhammaystiran.
4.  Xuquuqada lagu aqoonsaday qodobkan waxaa ka mid ah xaqa qof kastaa uu u leeyahay inuu si
sharciga waafaqsan u ilaashado, raadsado, si buuxdana xuquuqdaas u gaaro, iyadoo aanay Dawladdu
ama cid kale ku soo faraggelin.
5.  Waa in la hubiyaa in dumarka, dadka da’da, naafada iyo dadka laga tiro badan yahay oo taariikhiyan
latakoori jiray inay helaan kaalmo gaar ah si ay ugaaraan xuquuqdooda dhaqan – dhaqaale.

## Qodobka 28aad. 
**Daryeelka Qoyska**
1.  Guurku waa aasaaska qoyska oo ah saldhigga bulshada, ilaalintiisuna waa waajib sharci ah oo saaran
Dawladda.
2.  Daryeelka Hooyada iyo Dhallaanka waa waajib saaran Dawladda.
3.  Ubadku wuxuu waalidkiis xaq ugu leeyahay xannaano ay ka mid tahay waxbarasho iyo barbaarin.
Haddiise xannaanadaas uu ka waayo deegaanka qoyskiisa waa in loo yeelo cid kale oo daryeesha. Isla
xuquuqdan oo kale ayay leeyihiin carruurta dariiq-joogga ah iyo kuwa aan waalidkood la aqoonnin,
Dawladda ayaana si gaar ah ugu xilsaaran inay xuquuqdooda ilaaliso, si buuxdana ay u helaan.
4.  Waalidka aan iskii isugu filnayn wuxuu ubadkiisa qaangaarka ah xaq ugu leeyihiin daryeel sharci ah.
5.  Guur ansaxayaa ma jiro haddaanay si xor ah iyo oggolaansho ninka iyo naagta ka timid jirin.
Labaduba waa inay gaareen da’da guurka.

## Qodobka 29aad. 
**Caruurta**
1.  Ubad kastaa markuu dhasho wuxuu xaq u leeyahay inuu helo magac suubban iyo jinsiyad.
2.  Ubad kastaa wuxuu xaq u leeyahay in laga ilaaliyo dhaqanxumo, dayacaad, xadgudub ama liiditaan.
3.  Carruurta looma diri karo inay qabtaan hawl, ama adeegyo aan ku habboonayn da’dooda, ama halis
gelin kara caafimaadkooda ama koritaankooda.
4.  Carruurta waxaa la xiri karaa oo keliya muddo gaaban markii la waayo xal kale, lagumana hayn karo
dadka waaweyn dhexdooda marka laga reebo xigtada ugu dhow, waana in lagu hayaa xaalado ku
habboon. Xigtada ugu dhow carruurta waa in sida ugu dhaqsaha badan oo suurtogal ah loo wargeliyaa
xiritaankooda.
5.  Ubadku waxay xaq u leeyihiin inay helaan kaalmo qareennimo oo kharajkeeda ay Dawladdu bixiso, si
ay uga badbaadaan dacwad kasta oo caddaalad-darro u keeni karta.
6.  Carruurtu waxay xaq u leeyihiin in laga ilaaliyo, loona adeegsan dagaallada hubaysan.
7.  Danta carruurta ayaa mar walba mudnaan leh markay joogto arrin kasta oo maslaxaddooda
khusaysa.
7.  Ereyga “carruur/ubad” ee qodobkan ku xusan waxaa looga jeedaa qof da’diisu ka yar tahay 18-jir.

## Qodobka 30aad. 
**Waxabarashada**
1.  Waxbarashadu waa xuquuq aasaasiga ah ee ay leeyihiin dhammaan muwaaddiniinta Soomaaliyeed.
2.  Dhammaan muwaadiniintu waxay xaq u leeyihiin inay helaan waxbarasho lacag la’aan ah ilaa iyo
dugsi sare.
3.  Xukuumaddu waxay mudnaan siinaysaa horumarinta, baahinta iyo fidinta waxbarashada
dadweynaha.
4.  Waa in lagu dhisaa dugsiyada gaarka ah, machadyada iyo jaamacadaha si sharciga waafaqsan isla
markaana la socdaan barnaamijyada iyo manaahijta waxbarashada dalka.
5.  Xukuumaddu waxay dhiirigelineysaa sare-u-qaadidda cilmi-baarista, hal-abuurka iyo farshaxanka,
horumarinta ciyaaraha hiddaha & dhaqanka, isboortiga iyo dhaqanka suuban ee dadka
Soomaaliyeed.
6.  Xukuumaddu waxay dugsiyada dalka oo dhan ka hirgelinaysaa manhaj midaysan, waxayna
hubinaysaa dhaqangalkiisa.
7.  Xukuumaddu waxay kobcinaysaa waxbarashada sare, machadyada farsamada, tiknoolojiyadda iyo
xarumaha cilmi-baarista.
8.  Waxaa qasab ah in la baro diinta Islaamka carruurta dugsiyada Dawladda iyo kuwa gaarka ah.
Arrimmahan laguma dabaqi karo dugsiyada ay leeyihiin dadka aan Muslimka ahayn.

## Qodobka 31aad. 
**Dhaqanka iyo Afka**
1.  Dawladdu waa in ay horumarisaa hiddaha iyo dhaqanka suubban ee Shacabka Soomaaliyeed, iyadoo
ku dedaaleysa in ay bulshada ka suuliso caadooyinka haraaga ah iyo kuwa dhowaan-soo-baxa ah ee
wax u dhimaya midnimada, ilbaxnimada iyo caafimaadka bulshada.
2.  Dawladdu waa in ay ururisaa, ilaalisaa, kaydisaa waxyaabaha iyo xarumaha taariikhiga ah ee dalka,
iyadoo horumarinaysa aqoonta iyo farsamada xilkaas lagu gudan karo.
3.  Dawladdu waa in ay horumarisaa dhaqammada iyo afguriga dadka laga tira badan yahay.
4.  Xuquuqda qodobkan ku xusan waa in loogu dhaqmaa si waafaqsan xuquuqda asaasiga ah ee
Dastuurkan lagu aqoonsaday

## Qodobka 32aad. 
**Xaqa Helidda Macluumaadka**
1.  Qof kastaa wuxuu xaq u leeyahay in uu helo macluumaadka ay Dawladdu hayso.
2.  Qof kastaa wuxuu xaq u leeyahay helitaanka macluumaadka ay cid kale hayso oo loogu baahan
yahay in lagu fuliyo ama lagu ilaaliyo xuquuq kastoo kale oo daw loo leeyahay.
3.  Baarlamaanka Federaalku waa in uu soo saaraa sharci lagu hirgelinayo xaqa macluumaad helidda.

## Qodobka 33aad. 
**Go’aanno Maamul oo Caddaalad ah**

Qof kasta wuxuu xaq u leeyahay in go’aammada ka soo fula maamullada ay ahaadaan kuwo ku dhisan
sharci, maangal ah, go’aan-ka-gaaristoodana loo maray hannaan caaddil ah.

## Qodobka 34aad. 
**Xaqa Dacwadda iyo Isdifaaca**
1.  Qof kastaa wuxuu xaq u leeyahay inuu dacwad sharciga waafaqsan ka furto maxkamadaha awoodda
u leh.
2.  Qof kasta wuxuu xaq u leeyahay in uu helo garsoor madax-bannaan, caaddil ah, aan eex lahayn,
laguna qaadayo maxkamad dadweynaha u furan, laguna galo waqti macquul ah, ama golihii kale ee
awood go’aan-gaaris ah u leh:
  - (a) Arrin kastoo ku saabsan xuquuqda iyo waajibaadka madaniga; ama
  - (b) Fal-dembiyeed kasta oo kale lagu soo oogey, ciqaabna lagu mutaysanayo.
3.  Qof kasta wuxuu xaq u leeyahey inuu iska difaaco dacwadda uu danaynayo, heer iyo darajo kasta oo
ay taagan tahay.
4.  Dawladdu waxay u kafaalo-qaadaysaa dadka aan awood dhaqaale lahayn inay difaac lacag la’aan ah
helaan.
4.  Dawladdu waxay u damaanad qaadaysaa difaac lacag la’aan ah shaqsiyaadka, bulshooyinka marka ay
si sharci ah ay ugu raadinayaan danta guud. 

## Qodobka 35aad. 
**Xuquuqda Eedaysanaha**
1.  Eedaysanuhu wuxuu la mid yahay qof barii’ ah oo aan dembi gelin ilaa maxkamadi si kama-dambays
ah ugu caddayso dembiga loo haysto.
2.  Qof kasta oo xorriyaddiisa shakhsiga ah laga qaado waa in isla markiiba la ogeysiiyaa dembiga lagu
tuhunsan yahay, looguna sheegaa af uu garanayo.
3.  Qof kasta oo xorriyaddiisa shakhsiga ah laga qaado waa in xaaladdiisa la gaarsiiyo qoyskiisa ama
eheladiisa.
4.  Qofna laguma qasbi karo dembi-qirasho, xukunkiisana saldhig loogama dhigi karo qiraal lagu qasbay.
5.  Qof kasta oo la xiraa wuxuu xaq u leeyahay in 48 saac gudahooda lagu horgeeyo maxkamad awood
u leh.
6.  Qof kasta oo la xiraa wuxuu xaq u leeyahay in uu qabsado qareen difaaca, haddii uusan awood u
lahaynna ay Xukuumaddu u qabato.
7.  Qof kasta oo maxkamad lagu soo taagey tuhun fal dembi-ciqaabeed waxa uu xaq u leeyahay garsoor
caaddil ah.
8.  Eedaysanuhu wuxuu xaq u leeyahay in uu goobjoog ka ahaado dacwaddiisa.
9.  Eedaysanuhu wuxuu xaq u leeyahay in uu iska difaaco caddaymaha la soo hordhigay ee lidka ku ah.
10. Eedaysanuhu wuxuu xaq u leeyahay in loo qabto turjubaan haddii uusan garanayn afka maxkamadda
laga isticmaalayo.
11. Eedeysanaha laguma hayn karo goob aan sharcigu bannayn, waana in loo oggolaado booqashada
eheladiisa, takhtarkiisa iyo qareenkiisa.
12. Mas’uuliyada ciqaabtu waa shakhsi, qofna looma ciqaabi karo fal-dembiyeed uu galay qof kale.
13. Qofna looma ciqaabi karo fal markii uu ku kacay uusan sharcigu dembi u aqoonsaneyn, haddii
uusan ahayn dembi ka soo horjeeda banii’aadaminnimada, laguna caddeeyey qawaaniinta dawliga ah.

## Qodobka 36aad. 
**Isucelinta Eedaysanayaasha iyo Dembiilayaasha**

1.  Isucelinta eedeysanayaasha iyo dembiilayaasha waxaa lagu oggolaan karaa oo keliya si waafaqsan
sharciga, iyo in uu jiro heshiis isu-celin ah oo ay Jamhuuriyadda Federaalka Soomaaliya dhinac
ka tahay iyo heshiis caalami ah oo ku waajibinaya Dawladda Federaalka Soomaaliyeed celinta
eedaysanaha ama dembiilaha.
2.  Isucelinta eedaysanaha iyo dembiilaha waa in ay ahaataa mid waafaqasan dhaqanka iyo qaanuunka
caalamiga ah, waana in Baarlamaanka Federaalka ah soo saaraa sharciga lagu maamulayo isucelinta
dembiilayaasha.

## Qodobka 37aad. 
**Qaxootiga iyo Magangelyada**
1.  Qof kasta oo Jamhuuriyadda Federaalka Soomaaliya ku soo gala qaxootinnimo wuxuu xaq u
leeyahay in aan dib loo celin ama aan loo qaadin dal kale, haddii ay jirto cabsi muuqata oo ah in uu la
kulmayo ciqaab.
2.  Baarlamaanka Federaalka ihi waa in uu soo saaraa sharci waafaqsan qaanuunka caalamiga ah; kaas oo
nidaaminaya qaxootiga ama magangelyo-doonka.

## Qodobka 38aad. 
**Xaddidaadda Xuquuqda**
1.  Xuquuqda lagu sheegay Cutubkan waxaa xaddidi kara sharciga, haddii sharcigaasi uusan si gaar ah u
bar-tilmaameedsanayn shakhsiyaad ama kooxo.
2.  Xuquuqdan waxaa xaddidaya sharciga, ama waxaaba si gaar ah loogu asteeyay cutubkan, waase
haddii xaddidaaddaasi ay tahay mid si cad u maangal ah ama kuwo la aqbali karo oo waafaqsan
qiyamka lagu qeexay Dastuurka.
3.  Marka go’aan laga gaarayo in xaddididda xuquuqdu ay noqoto mid la aqbali karo oo maangal ah,
waa in dhammaan arrimaha xaddeyntan khuseeya xisaabta lagu darsadaa.
4.  Arrimaha la xiriira waxaa ka mid ah dabeecadda iyo ahmiyadda xuquuqda la xaddidey iyo
muhimmadda ujeeddo la rabo in lagu gaaro xaddidaadda; haddii xaddididdaasi u habboon tahay
in lagu gaaro ujeeddada ama haddii isla ujeeddadaas lagu gaari karaayey iyadoo aan la xaddidin
xuquuqdaas.
5.  Xaddididda suurtogalka ah ee xuquuqda asaasiga ah ee muwaaddinka xilliga xaaladda deg degga
waxaa lagu sheegay Cutubka 14aad, Qodobka 131aad.

## Qodobka 39aad. 
**Sixidda Ku-xadgudubka Xuquuqda Aadanaha**
1.  Sharcigu waa in uu qeexaa habraac habboon oo lagu saxayo xadgudubyada xaquuqda Aadanaha.
2.  Sixidda xadgudubyadaas waa in lagu helaa maxkamad ay dadku si fudud dacwad uga furan karaan.
3.  Qof ama urur kastaa wuu tegi karaa maxkamad, si uu u difaaco xuquuqda dadka kale ee aan
awoodin in ay iskood isu difaacaan.

## Qodobka 40aad. 
**Fasiraadda Xuquuqda Asaasiga ah**
1.  Marka la fasiraayo xuquuqda ku xusan qaybtan waa in maxkamaddu ay raadiso qeexidda
ujeeddooyinka laga leeyahay xuquuqdaas iyo qiyamka ay xambaarsan yihiin.
2.  Fasiraadda xuquuqdan waxay maxkamaddu tixgelineysaa Shareecada, qaanuunka caalamiga ah iyo
go’aannada maxkamadaha dalal kale, inkasta oo ayan qasab ku ahayn inay raacdo go’aannadooda.
3.  Marka guud ahaan sharci la fasiraayo ama la dhaqan-gelinaayo, maxkamad kasta ama xeer-beegti waa
in ay tixgelisaa muhiimmada qodobbada Cutubkan, intii suurtagal ahna go’aannadooda ka dhigaan
kuwo la socon kara qodobbadaasi.
4.  Xuquuqda asaasiga ah ee ku xusan Cutubkan kama hor-imaaan karaan xuquuqda kale ee Shareecada
Islaamku jideysey iyo xeer-dhaqameedka la jaanqaadi kara Shareecada iyo Dastuurka.

## Qodobka 41aad. 
**Guddiga Xuquuqda Aadanaha**
1.  Baarlamaanka Federaalka ihi waa inuu dhisaa Guddi Xuquuqda Aadanaha u qaybsan oo ka madax
bannaan maamulka Dawladda, lehna ilo dhaqaale oo uu si habsami leh ugu fuliyo hawlihiisa.
2.  Hawlaha Guddiga Xuquuqda Aadanaha waa in ay ku jiraan horumarinta aqoonta xuquuqda
Aadanaha iyo, gaar ahaan, Shareecada, asaga oo u dejinaaya halbeegyada dhaqangelinta lagu
hirgelinaayo waajibaadka xuquuqda Aadanaha; dabagelidda xuquuqda Aadanaha ee dalka gudihiisa
iyo baarista eedaha la xiriira xuquuqda aadanaha.

## Qodobka 42aad - Madaxa Saddexaad:
**Waajibaadka Muwaaddinka**

1.  Sida Diinta Islaamku qabto, caddaaladda waxay ku jirtaa isu-dheellitirnaanta xuquuqda iyo
waajibaadka .
2.  Ku-dhaqanka sinnaanta, xorriyaadka iyo xuquuqda lagama sooci karo waajibaadka. Sidaas darteed,
muwaaddin kasta waxaa waajib ku ah in uu:
  - (a) noqdo waddani daacad u ah horumarinta iyo wanaagga dalkiisa;
  - (b) ka qayb-qaato hawlaha waxtarka u leh muwaaddinka, qoyska, wanaagga guud iyo in uu ka
qayb-qaato horumarinta qaranka iyo bulshada uu la nool yahay;
  - (c) horumariyo mas’uuliyadda waalidnimo;
  - (d) dhiiriggeliyo midnimada qaranka, isaga oo kaashanaya muwaaddiniinta kale;
  - (e) horumariyo mabda’a isla-xisaabtanka iyo talinta sharciga;
  - (f) noqdo qof aqoon u leh qodobbada Dastuurka, si daacad ahna uu u taageero, una difaaco
Dastuurka iyo shuruucda dalka;
  - (g) ku dedaalo/ku dedaasho codbixinta xilliyada doorashada;
  - (h) noqdo canshuur-bixiye wanaagsan, si uu uga qayb-qaato kharajka Dawladda si waafaqsan
awooddiisa waxbixineed iyo sharciga;
  - (i) difaaco dhulka Jamhuuriyadda Federaalka Soomaaliya.

## Cutubka Saddexaad: <br> Dhulka, Hantida iyo Deegaanka
## Qodobka 43aad. 
**Dhulka**
1.  Dhulku waa kheyraadka koowaad ee Soomaaliya iyo saldhigga nolosha dadka.
2.  Dhulka waa in loo haystaa, loo adeegsadaa, loona maamulaa si caddaalad ah, waxtar leh, waxsoosaar
waarana leh.
3.  Xukuumaddu Federaalku waa inay dejiso siyaasad dhuleed oo heer qaran ah oo si joogto ah dib-ueegis
loogu sameeyo. Siyaasaddaasi waa in ay xaqiijiso:
  - (a) U sinnaanshaha fursadaha helitaanka dhulka iyo ka faa’iideysiga kheyraadkiisa;
  - (b) Damaanad-qaadista xuquuqda lahaanshaha dhulka iyo diiwaangelinta;
  - (c) Xaqiijinta ka faa’iideysiga dhulka si waafaqsan Mabaadi’da ka dheefsashada dhulka iyadoon
dhibaato loo geysan.
  - (d) In si deg deg ah oo lagu wada qanci karo loo xalliyo khilaafaadka ka dhasha dhulka iyo
hantida.
  - (e) In la xaddido dhulka uu qof ama shirkadi yeelan karaan;
  - (f) In la nidaamiyo dhaqdhaqaaqa suuqa ka-ganacsiga dhulka, si looga hortago ku-takrifalidda
xuquuqda milkiilayaasha dhulka ee yaryar.
  - (g) Dawladaha Xubinta ka ah Dawladda Federaalka Soomaaliya waxay dejinayaan siyaasaddhuleed
oo heerkooda ah.
4.  Lama bixin karo ruqsad la xiriirta isticmaalka abadiga ah ee berriga, badda iyo hawada sare ee
Jamhuuriyadda Federaalka Soomaaliya. Sharci Baarlamaanka Federaalku soo saaro ayaa xaddidaya
baaxadda, muddada iyo shuruudaha rukhsadaha istcimaalkooda.
5.  Dawladda Federaalku iyadoo la tashaneysa Dawladaha xubinta ka ah Federaalka iyo ciddii kale oo ay
quseyso, waxay dejineysaa siyaasadda dhulka iyo qaab lagu koontaroolo, laguna isticmaalo dhulka.

## Qodobka 44aad. 
**Kheyraadka Dabiiciga ah**
Qaybsiga kheyraadka dabiiciga ah ee Jamhuuriyadda Federaalka Soomaaliya waxaa ka wada xaajoon
doona Dawladda Federaalka Soomaaliya iyo Dawladaha Xubinta ka noqon doona Dawladda Federaalka
Soomaaliya iyadoo loo marayo qaab Dastuuri ah.

## Qodobka 45aad. 
**Deegaanka**
1.  Xukuumadda Federaalku waxay mudnaan siinaysaa ilaalinta, keydinta iyo dhawrista Deegaanka,
iyadoo laga ilaalinayo wax kasta oo wax u dhimaya kala-duwanaanshaha noole ee dabiiciga ah iyo
hannaanka deegaameed ee dabiiciga ah.
2. Dhammaan dadka ku nool Jamhuuriyadda Federaalka Soomaaliya waxaa waajib ku ah ilaalinta iyo
kobcinta Deegaanka iyo ka-qaybgalka horumarinta, fulinta, maareynta, xannaanaynta iyo dhawrista
kheyraadka dabiiciga ah iyo Deegaankaba.
3. Xukuumadda Federaalka iyo Dawladaha xubinta ka ah Dawladda Federaalka ee waxyeellada
Deegaanku ay saameeyeen waa in ay:
  - (a) Qaadaan tallaabooyin deg deg ah oo lagu dhaqangelinaayo nadiifinta wasakhda iyo haraaga
sunta halista ah ee lagu shubay dhulka iyo biyaha Jamhuuriyadda Federaalka Soomaaliya;
  - (b) Dejiyaan sharci, qaaddaana tallaabooyinka lagama-maarmaanka ah ee looga hortegayo kudaadinta
iyo ku xabaalidda wasakhdaas; taasoo xeer-jebin ku ah qaanuunka dawliga ah iyo kuxadgudub
gobannimada Jamhuuriyadda Federaalka Soomaaliya;
  - (c) Qaaddaan tallaabooyinka lagama maarmaanka u ah in laga qaado magdhaw kuwa masuulka
ka ah ku-daadinta iyo ku xabaalidda wasakhdaas; ha joogeen Jamhuuriydda Federaalka
Soomaaliya gudaheeda ama meel kale;
  - (d) Qaaddaan tallaabooyinka lagama-maarmaanka u ah dib-u-noolaynta, dib-u- dhiraynta, kor-uqaadidda
iyo ilaalinta Deegaanka, iyo ka hortagga wixii waxyeellayn kara khayraadka dabiiciga
ah iyo Deegaanka dalka.
4.  Xukuumadda Federaalka iyadoo la tashaneysa Dawladaha xubinta ka ah Dawladda Federaalka waxay
dejinaysaa siyaasad guud ee Deegaan ee Jamhuuriyadda Federaalka ee Soomaaliya.

## Cutubka Afraad: Matilaada Shacabka
## Madaxa Koowaad: Mabaadi’da Guud ee Matilaadda Shacabka
## Qodobka 46aad. 
**Awoodda Shacabka**
1. Awoodda isxukunku waxay ka bilaabataa, kuna dhammaataa shacabka, asaga oo adeegsanaya
awoodda ah in mar kasta oo loo baahdo uu hay’adaha iyo wakiillada shacabka ku oogi karo laxisaabtan.
2. Nidaamka matilaadda shacabku waa in uu ahaado mid furan oo qof kasta fursad u siinaya inuu ka
qayb-qaato; habraacyadiisa iyo xeerarkiisana si fudud loo fahmi karo.
3. Nidaamka matilaaddu waa inuu ahaadaa mid si ku filan oo macquul ah uga hortegi kara qalalaase ka
dhasha tartanka siyaasadda iyo natiijooyinka doorashada.

## Madaxa Labaad: Doorashooyinka
## Qodobka 47aad. 
**Nidaamka Doorashooyinka iyo Xisbiyada**
Shuruucda ku saabsan Xisbiyada, Diiwaangelintooda, Doorashooyinka heerka dowladda federaalka ah
iyo Guddiga Qaranka ee Madaxbanaan ee Doorashooyinka, waxaa lagu qeexi doonaa shuruuc gaar ah
oo uu soo saaro Golaha Shacabka ee Baarlamaanka Federaalka Soomaaliya.

## Cutubka Shanaad: Baahsanaanta Awoodda Xukuumadaha Ee Jamhuuriyadda Federaalka Ee Soomaaliya
**Madaxa Koowaad: Qaab-Dhismeedka Iyo Madaadi’da Wada-Shaqaynta Heerarka Xukuumadaha**
## Qodobka 48aad. 
**Qaab-dhismeedka Dawladda**
1. Qaab-dhismeedka Dawladda ee Jamhuuriyadda Federaalku wuxuu ka kooban yahay 2 heer
Dawladeed:
 - (a) Heerka Xukuumaddu Federaalka 
-  (b) Heerka Dawladaha xubinta ka ah Dawladda Federaalka waxaa ka kooban tahay Xukuumaddu
ka tirsan Dawladaha Federaalka iyo Dawladaha Hoose.
2. Gobol goonni isu taagi karaa ma jiri karo, inta uu Gobol kale uu kuu biirayo, Xukuumaddu
Federaalka Soomaaliya ayaana maamulaysa waxaana waajib ku ah gobolkaas inuu ku biiro gobol kale
ama Dawlad xubin ka ah Dawladda Federaalka muddo labo sano gudahood ah.

## Qodobka 49aad. 
**Tirada iyo Xudduudaha Dawladaha xubinta ka ah Dawladda Federaalka iyo Degmooyinka**
1. Tirada iyo xuduudaha Dawladaha xubinta ka ah Dawladda Federaalka cusub waxaa go’aaminaya
Golaha Shacabka ee Baarlamaanka Federaalka.
2. Golaha Shacabka ee Baarlamaanka Federaalka, inta aanu goyn tirada iyo xudduudaha Dawladaha
xubinta ka ah Dawladda Federaalka, wuxuu magacaabayaa guddi heer qaran ah oo daraasad
ka sameeya, warbixin ay la socdaan talooyinna u bandhiga Golaha Shacabka ee Baarlamaanka
Federaalka.
3. Magacaabidda guddigu lagu xusay faqradda 2 ee kore waa inuu ka horreeyo sharci Golaha Shacabka
ee Baarlamaanka Federaalka uu ansixyo oo qeexaya:
 - (a) Xilalka iyo awoodaha Guddiga;
 - (b) Hal-beegyada uu u cuskanayo samaynta Dawladaha xubinta ka ah Dawladda Federaalka iyo
shuruudaha qayb dalka ka mid ihi ku mutaysan karto inay ka mid noqoto Dawladaha xubinta
ka ah Dawladda Federaalka;
 - (c) Tirada xubnaha guddiga, shuruudaha xubinnimada iyo siyaabaha lagu magacaabayo xubnaha
guddiga, muddada xilhayntood, xuquuqdooda;
4. Tirada iyo xuduudaha degmooyinka Dawladaha xubinta ka ah Dawladda Federaalka waxaa goynaya
sharci uu soo saaro Baarlamaanka Dawladaha xubinta ka ah Dawladda Federaalka, Golaha Shacabka
ee Federaalkuna oggolaado.
5. Xuduudaha Dawladaha xubinta ka ah Dawladda Federaalku waxay ku salaysnaan doonaan
xuduudihii gobollada ee jirey 1991-kii.
6. Ugu yaraan laba gobol iyo ka badan ayaa ku midoobi kara Dawladaha xubinta ka ah Dawladda
Federaalka iyaga xor u ah go’aankooda.

## Qodobka 50aad. 
**Mabaadi’da Federaalka ee Jamhuuriyadda Federaalka Soomaaliya**
1. Heerarka kale duwan ee Xukuumaduhu marka ay dhexdooda ka macaamilayaan iyo marka ay ku
gudo-jiraan adeegsiga awoodda sharci-dejinta iyo awoodaha kaleba, waa in ay ilaaliyaan mabaadi’da
Federaalnimada; kuwaas oo ah:
 - (a) Heer kasta oo xukuumadeed waa in ay haysato kalsoonida iyo taageerada dadweynaha;
 - (b) Awood walba waa in la siiyo hadba heer xukuumadeedka sida ugu wax-ku-oolsan u fulin karta;
 - (c) Jiritaanka iyo joogtaynta xiriirro iskaashi iyo istaageerid labo-dhinacle ah oo ka dhexeeya
Dawladaha xubnaha ka ah federaalka dhexdooda iyo dawladaha xubnaha ah iyo Xukuumadda
Federaalka ah;
 - (d) Si uu u jiro dareen midnimo qaran, degaan kasta oo ka mid ah Jamhuuriyaddu Federaalka ah
ee Soomaaliya waa inuu helaa adeegyo iyo waxqabad xukuumadeed oo isku mid ah;
 - (e) Khayraadka dalka oo si caddaalad ah loo qaybsado;
 - (f) Dakhli-ururinta oo loo xilsaaro hadba heer xukuumadeedka sida ugu wax-ku-oolsan u fulin
karta;
 - (g) Khilaafaadka oo wadahadal iyo dib-u-heshiin lagu xalliyo.

## Qodobka 51aad. 
**Xiriirka Iskaashiga Heerarka Dawladaha Jamhuuriyadda Federaalka Soomaaliya**
1. Heer kasta oo Xukuumadeed ha ahaadeen heerar siman ama kuwo kala sarreeya waa in ay yeeshaan
xiriir iskaashi oo wanaagsan
2. Xukuumad kasta waa in ay ixtiraamtaa, ilaalisaana xadka awoodaha ay leedahay iyo awoodaha ay
leeyihiin Dawladaha kale, waana in ay:
 - (a) La yeelataa xiriir walaaltinnimo oo wax-ku-ool ah heerarka kale ee Xukuumadaha, una
horseedaa midnimada muwaaddiniinta;
 - (b) Heer kasta oo Xukuumadaha waa in ay ku wargelisaa heerarka kale siyaasadaha iyo
hawlgallada ay ka fulineyso degaannadeeda oo saamayn ku yeelan kara degaannada heerarka
kale;
 - (c) Yeeshaan siyaasado u adeegaya qorshaynta iyo hirgelinta mashaariic hormarineed oo wadajir
ah.
3. Si loo xaqiijiyo jiritaanka iyo horumarinta xiriirada iskaashiga Federaaliga ah waa in la joogteeyo
kulan sanadeed ay wada yeeshaan madaxda fulinta Xukuumadda Federaalka iyo Madaxda Fulinta
Dawladaha xubinta ka ah Xukuumadda Federaalka si ay isula meeldhigaan:
 - (a) Adkaynta Midnimada Qaranka;
 - (b) Sugidda ammaanka iyo Nabadgelyada Dalka;
 - (c) Horumarinta dhaqan-dhaqaalaha qaranka iyo suuqa mideysan ee dalka;
 - (d) Horuumarinta baraaraha shacabka;
 - (e) Isdhaafsiga macluumaadka.
 - (4) Dhammaan heerarka Xukuumadda waxaa waajib ku ah inay u hoggaansanaadaan Dastuurka dalka,
ayada oo aan heerna isa siinayn awood ka baxsan kuwa Dastuurku siiyey.
5. Sharci Baarlamaank Federaalku ansxiyay waa inuu xeeriyo:
 - (a) Samaynta hay’ado iyo habraacyo fududaynaya wada falgelidda heerarka Xukuumadda;
 - (b) Samaynta hay’ado habaraacyo fududaynaya xallinta khilaafaadka ka dhex dhasha heerarka Xukuumadda inta aanay u gudbin maxkamad.

## Qodobka 52aad. 
**Iskaashiga Xukuumadaha xubinta ka ah Dawladda Federaalka**
1. Xukuumadda Federaalka ah iyo Xukuumadah xubnaha ka ah waxaa waajib ku ah in
madaxweyneyaasha Dawladaha xubinta ka ah Dawladda Federaalka Soomaaliya iyo
Mas’uuliyiintooda sare yeeshaan kulammo joogto ama kaltan ay kaga wada xaajoodaan arrimaha
degaammadooda wada saameeya oo ay ka mid yihiin:
 - (a) Ilaha biyaha;
 - (b) Beeraha;
 - (c) Xannaanada xoolaha;
 - (d) Daaqa iyo seeraynta;
 - (e) La dagaallanka nabaadguurka iyo ilaalinta deegaanka;
 - (f) Caafimaadka;
 - (g) Tacliinta;
 - (h) Xiriirinta iyo wada-xaajoodka hoggamiyeyaal-dhaqameedka, ilaalinta iyo horumarinta xeerdhaqameedka;
 - (i) Xiriirinta culimada diinta; iyo
 - (j) Dhallinyarada.
 - (2) Dawladaha xubinta ka ah Dawladda Federaalkayadu dhexdooda ama Xukuumadda Federaalka waxay isla geli karaan heshiisyo iskaashi oo ay ku wada hawlgalaan, aanse lahayn awood sharci, kana horimanayn Dastuurka Federaalka iyo kan Dawladaha xubinta ka ah Dawladda Federaalka.

## Qodobka 53aad.
**Wada-xaajoodyada Caalamiga**
1. Iyada oo la qaddarinayo nuxurka iskaashi ee lagu shaqaynayo, xukuumadda Federaalku waa in ay
Dawlad- goboleedyada kala tashataa wada-xaajoodyada la xiriira kaalmada dibedda, ganacsiga,
cahdiyada ama arrimaha muhiimka ah ee la xiriira heshiisyada caalamiga ah.
2. Marka ay wada-xaajoodyadu si gaar ahaan u saamaynayaan danaha khuseeya dawladda xubinta ka
ah dawladda federaalka, xukuumadda Federaalku ergada wada-xaajoodka geleysa waxaa kaabaya
wakiillo ka socda Dawladaha xubinta ka ah Dawladda Federaalka.
3. Xukuumadda Federaalka marka ay ka hawlgelayso wada- xaajoodyada, waa in ay isu aragtaa
xilgudashadeeduna ka muuqdaa in ay tahay ilaaliyaha danaha Dawladaha xubinta ka ah Dawladda
Federaalka.

## Qodobka 54aad. 
**Kala Qaybinta Awoodaha**
Awood-qaybsiga siyaasadeed iyo dhaqaale waxaa ka wada xaajoon doona Xukuumadda Federaalka
iyo Dawladaha ka mid noqonaya Dawladda Federaalka Soomaaliya marka laga reebo: 
 - (A) Arrimaha Dibadda; 
 - (B) Difaaca Qaranka; 
 - (C)Jinsiyadda iyo Socdaalka iyo 
 - (D) Siyaasadda Lacagta, oo ay awooddeeda iyo mas’uuliyaddeeda yeelaneyso Xukuumadda Federaalka.

## Cutubka Lixaad: Baarlamaanka Federaalka <br >Madaxa Koowaad: Qodobbo Guud ee Baarlamaanka Federaalka
## Qodobka 55aad. 
**Goleyaasha Baarlamaanka Federaalka**
1. Baarlamaanka Federaalka ee Jamhuuriyadda Federaalka Soomaaliya wuxuu ka kooban yahay:
 - (a) Golaha Shacabka , iyo
 - (b) Golaha Aqalka Sare ee Baarlamaanka Federaalka
2. Golaha Shacabka ee Baarlamaanka Federaalka ah iyo Golaha Aqalka Sare ee Baarlamaanka
Federaalka waxay masuuliyadaha sharci-dejinta u gutaan si waafaqsan Madaxa Afraad ee Dastuurkan
oo ku saabsan habraaca sharci-dejinta Heerka Qaran.

## Qodobka 56aad. 
**Xilgudashada Baarlamaanka Federaalka**<br>
Golayaasha Baarlamaanka Federaalku:
 - (a) Xilalka ay wadaagaan waa inay u gutaan si wadajir ah;
 - (b) Xilalka uu gole waliba gaarka u leeyahay wuxuu u gutaa gaar ahaantiisa.

## Qodobka 57aad. 
**Xilka Xeerdejinta ay Wadaagaan Labada Gole**: <br>
**Xilka sharci-dejinta ee ay wadaagaan labada gole waxaa ka mid ah:**
 - (a) Markii loo baahdo Aqalka Golaha Shacabka ee Baarlamaanka Federaalka iyo Aqalka
Dawladaha Federaalka ka mid ah waxay qabsanayaan fadhiyo wadajir ah, waxaana fadhiyadaa
hoggaaminaya Guddoomiyaha Aqalka Sare ama xubin kale oo ka tirsan Baarlamaanka
Federaalka ah hadba sida ay xeerka iyo nidaamka aqalladu dhigayaan.
 - (b) Inta uu guddoominayo fadhiyada wadajirka ah, Guddoomiyaha Aqalka Sare Federaalka ah,
ama Guddoomiyaha Golaha shacabka ama xubintii kale ee la isla garto in ay guddoonka
qabataa, kuma laha wax cod ah arrimaha loo codeynayo, marka laga reebo xaaladda ay
cododkii tiro ahaan sinnaadaan.
 - (c) Iyadoo aan wax loo dhimeyn awoodda uu Baarlamaanku ku habeynayo hawlihiisa iyo shaqofulintiisa,
Madaxweynaha Jamhuuriyadda Federaalka waxaa laga yaabaa, marka uu u arko in
ay ku haboon tahay, in uu ku codsado/ay ku codsato farriin loo diro labada guddoomiye ee
aqallada in la qabto fadhi wadajir ah oo ku saabsan:
   - (i) Dejinta habraacyada haga hawlaha guddiyada isku dhafan ee labada Gole;
   - (ii) Dhaqangalinta habraacyada meel-marinta go’aannada ay gaaraan guddiyada isku
dhafan;
   - (iii) Wax kabaddalidda iyo dib-u-eegidda Dastuurka si waafaqsan Cutubka 15aad.

## Qodobka 58aad. 
**Shuruudaha Xubinnimada Baarlamaanka Federaalka**
1. Qofka loo dooranayo xubinnimadda Baarlamaanka Federaalka waa in:
 - (a) Uu yahay Muwaaddin Jamhuuriyadda Federaalka Soomaaliya, dhimirkiisu dhan yahay,
da’diisuna aanay ka yarayn shan iyo labaatan (25) sano, codbixiye ahaanna u diiwaangashan;
 - (b) Aan xuquuqdiisa muwaaddinnimo go’aan maxkmadeed lagu hakin shantii (5) sano ee ugu
dambaysey;
 - (c) Uu leeyahay ugu yaraan aqoon dugsi sare ama waayo’aragnimo u dhiganta.
2. Ka hor inta aan qofka la oggolaan murashaxnimadiisa, Guddiga Qaranka ee Madax Bannaan ee
Doorashooyinka waa inuu hubiyo in musharraxu buuxiyey shuruudaha ku cad qodobkan.

## Qodobka 59aad. 
**Sababaha Lagu Lumiyo Xubinnimada Baarlamaanka Federaalka**
1. Xubinnimada Baarlamaanka Federaalka waxaa lagu lumin karaa:

 - (A) Xubinta oo Geeriyoota
 - (B) Xubinta oo ay la soo gudbonaato xaalad xilgudasho la’aaneed oo joogto ah.
 - (C) Xubinta oo istiqaalad u gudbisa aqalka ay xubinta ka tahay, lagana oggolaado.
 - (D) Ka-maqnaansho labo kalfadhi oo caadi ah, iskuna xiga ayada oo aanay jirin sabab maangal ah.
 - (E) Haddii ay xubintu aqbasho xil Dawladeed aan wasiir ka ahayn
 - (F) Haddii la hakiyo xuquuqdiisa muwaaddinnimo, sida ku cad Sharciga.

 2. Haddii xubin ka mid ah Baarlamaanka Federaalka lumiso xubinnimadeeda waxaa baddelaya qofka
doorashadii hore ku xigey.

3. Sharciga doorashada ayaa caddaynaya habraaca loo marayo xulashada xubin- sugaha, waana in lagu
dhaariyo 30 beri gudohood laga bilaabo maalinta xildhibaanka uu beddelayaa lumiyey xubinnimada
Baarlamaanka.

## Qodobka 60aad. 
**Muddada xil-haynta**

1 . Muddada xil-haynta Baarlamaanka Federaalku waa (4) afar sano oo ka bilaabata maalinta natiijada doorshada lagu dhawaaqo.
2. Xildhibaan kasta oo Baarlamaanka Federaalka ka mid ah dib ayaa loo dooran karaa. 

## Qodobka 61aad. 
**Xilka Xubnaha Baarlamaanka Federaalka**
1. Xubin kasta oo ka mid ah labada Aqal ee Baarlamanka Federaalka marka ay xilkeeda gudaneyso waa
in ay ku shaqaysaa sida ay danta qaranku ku jirto.

2. Iyada oo oofinaysa waajibaadka ku cad faqradda (1) ee qodobkan, xubin kasta oo ka mid ah Golaha
Shacabka, xil gaar ah ayaa ka saaran matilaadda degaan-codbixiyeyaasha laga soo soo doortay,
iyadoon loo eegin siyaasad iyo taageerid xisbiyo kale.

3. Xubin kasta oo ka mid ah Aqalka Sare ee Baarlamaanka Federaalka wuxuu xil gaar ahi ka saaran
yahay matalaadda danaha Dawladaha xubinta ka ah Dawladda Federaalka ee uu matalayo iyo in uu
ilaaliyo nidaamka Federaalka, kuna shaqeeyo dareen iskaashi Federaalnimo.

## Qodobka 62aad. 
**Guddiyada Wadaagga ee Baarlamaanka Federaalka**
1. Labada Gole ee Baarlamaanka Federaalka ahi waxa ay dhisan karaan guddiyo wadaag ah oo
hawlahooda u fududeeya.

2. Xeer-nidaamiye labada Gole ay wadajir u mariyaan ayaa lagu go’aaminayaa tirada guddiyada iyo
habraacyada xil-fulintooda.

# Madaxa Labaad: Golaha Shacabka ee Baarlamaanka Federaalka
## Qodobka 63aad. 
**Awoodaha Xeer-dejinta Golaha Shacabka**

Golaha Shacabku ee Baarlamaanka Federaalku wuxuu matilaa dhammaan shacabka Soomaaliya,
Awoodda sharci-dejinta ee Golaha shacabku keligii leeyahay waxaa ka mid ah:
  - (A) Ka-qaybgalka wax ka beddelidda Dastuurka, si waafaqsan Cutubka 15aad;
  - (B) Ansixinta, wax ka beddelidda iyo diidmada sharciyada la horgeeyo, si waafaqsan Cutubkan iyo
Cutubka15aad;
  - (C) Ka-baaraandegidda sharciyada uu ansixiyo Aqalka Sare ee Baarlamaanka Federaalka;
  - (D) U-igmashada Aqalka Sare ee Baarlamaanka Federaalka awoodaha sharci-dejinta marka laga
reebo wax ka beddelidda Dastuurka.

## Qodobka 64aad. 
**Tirada xubnaha Golaha Shacabka**

1. Xubnaha Golaha Shacabka waxaa si toos ah, qarsoodi ah, oo madaxbanaani ku dooranaya shacabka
Jamhuuriyadda Federaalka ee Soomaaliya.

2. Tirada xil-dhibaannada caadiga ah ee Golaha Shacabka (Aqalka Hoose) ee Baarlamaanka Federaalka
Soomaaliya waa Laba boqol shan iyo todobaatan (275).

3. Tirada guud ee xubnaha Golaha shacabka waa in ay matilaad isu dheellitiran ku yeeshaan dhammaan
qaybaha bulshada.

4. Qof kasta oo noqda Madaxweynaha Jamhuuriyadda Federaalka ee Soomaaliya, marka uu xilka
banneeyo, wuxuu noqonayaa xildhibaan Golaha Shacaba inta uu nool yahay haddii aan xil-kaqaadis
lagu samayn iyadoo aanay muddadii xil-hayntiisu dhammaan si waafaqsan qodobka 92aad ee
Dastuurkan, tirada xildhibaanadana dheeraad ayuu ka yahay.

## Qodobka 65aad. **Guddoomiyaha iyo Ku-xigeennada Golaha Shacabka ee Baarlamaanka Federaalka**

1. Golaha Shacabka, fadhigiisa koowaad oo uu guddoominayo qofka ugu da’da weyn, waa inuu iska
dhex doorto Guddoomiye iyo laba (2) Ku-Xigeen.

2. Haddii ay dhacdo waqtiyada qaar in ay maqanaadaan Guddoomiyaha iyo ku-xigeennadiisu, Goluhu
waa in uu mid ka mid ah xubnihiisa u doortaa in uu noqdo shir-gudoomiye ku- meel-gaar ah.

3. Guddoomiyuhu inta uusan qaban xilka waa in uu ka tanaasulo xil kasta oo uu ka hayo xisbi siyaasadeed, waana in uu noqdo dhexdhexaad marka uu gudanayo/gudaneyso xilalkiisa/xilalkeeda.

4. Guddoomiyaha iyo ku-xigeennadiisa waxaa codayn qarsoodi ah ku doorta aqlabiyadda tirada guud
ee xubnaha Golaha Shacabka ee Federaalka ah, xilkana kaga qaada codbixinta saddex dalool laba
dalool xubnaha Golaha Shacabka Federaalka ah.

## Qodobka 66aad. 
**Kal-Fadhiyada Golaha Shacabka ee Baarlamaanka Federaalka**

1. Golaha Shacabka ee Federaalka ah ee cusub, fadhigiisa koowaad waa inuu ku qabsoomaa soddon
(30) maalmood gudahood kaddib marka lagu dhawaaqo natiijada doorashada guud. Taariikhda
fadhiga la qabanayo waxaa goynaya Guddiga Qaranka ee Madax Bannaan ee Doorashooyinka.

2. Golaha Shacabku ee Federaalka ihi waa inuu sannad kasta yeeshaa labo kalfadhi oo caadi ah oo ugu
yaraan midkiiba socdo afar (4) bilood.

3. Xeer-hoosaadka Golaha Shacabka Federaalka ah ayaa lagu xaddidayaa waqtiyada iyo taariikhda
kalfadhiyada caadiga ah ee Golaha Shacabka iyo xilliyada nasashada.

4. Golaha Shacabku wuu yeelan karaa Kalfadhiyo aan Caadi ahayn haddii:
  - (a) Madaxweynaha Federaalku isugu yeero, ka dib marka uu helo codsi ka yimaada Golaha Wasiirrada;
  - (b) Guddoomiyaha Goluhu isugu yeero;
  - (c) Haddii ay codsi qoraal ku weydiistaan ugu yaraan boqolkiiba labaatan (20%) xubnaha Golaha Shacabka ee Federaalku. 

## Qodobka 67aad. 
**Kala-dirista Golaha Shacabka ee Baarlamaanka Federaalka**

Lama kala diri karo Golaha Shacabka ka hor dhammaadka muddadiisa afarta sano ah marka laga reebo
haddii uu Goluhu awoodi waayo in uu ansixiyo golaha wasiirrada iyo barnaamijka Dawlada sida ku
xusan qodobka 100aad (c) ee dastuurkan.

## Qodobka 68aad. 
**Xeer-hoosaadka Golaha Shacabka ee Baarlamaanka Federaalka ah**

1. Golaha Shacabku ee Baarlamaanka Federaalka ah waa in uu samaystaa xeer-hoosaadkiisa, kaas oo
siinaya ka-qaybgal buuxa xubnihiisa.

2. Golaha Shacabku ee Baarlamaanka Federaalka ah wuxuu isu qaybinayaa guddiyo u kala xilsaaran
hawlihiisa.

3. Golaha Shacabka ee Baarlamaanka Federaalka ah marka la horkeeno sharci qabyo ah wuxuu u xilsaarayaa
guddiga qaabilsan, si uu uga soo baaraandego, talana uga soo jeediyo fadhiga loo dhan yahay ee Golaha.

4. Sharci qabyo ah oo Goluhu diidey dib looguma soo celin karo Golaha ilaa ay ka soo wareegato
soddon (30) maalmood maalinta Goluhu diidey.

5. Fadhiyada Golaha Shacabka ee Baarlamaanka Federaalka ah iyo guddiyadiisaba waa inay u furan yihiin dhegeysiga dadweynaha iyada oo maanka lagu hayo mabaadi’da guud ee daahfurnaanta Dawladda. Xeer-hoosaadka Golaha waa inuu qeexo mararka ay lagama maarmaan noqonayso in Golaha Shacabku yeesho fadhiyo ay albaabadu u xiranyihiin.

## Qodobka 69aad. 
**Awoodaha Golaha Shacabka ee Baarlamaanka Federaalka ah**

1.  Golaha Shacabka ee Baarlamaanka Federaalka ah wuxuu leeyahay awood sharci-dejin oo ah:
  - (a) Inuu ansixiyo, wax ka beddelo ama diido sharciyada la horkeeno;
  - (b) Inu curiyo sharci kasta oo cusub oo aan ka ahayn kan la xiriira miisaaniyadda sanadlaha ah, kaas oo uu diyaarinayo Golaha Wasiirrada.

2.  Golaha Shacabka ee Baarlamaanka Federaalka waxaa kale oo uu leeyahay awoodahan dheeriga ah ee soo socda:
  - (a) Inuu oggolaado ama diido guddiyada madaxa bannaan ee Ra’iisul-Wasaaruhu hor-keeno Golaha Shacabka;
  - (b) Awoodda la-xisaabtaanka iyo kor-joogtaynta hay’adaha Dawladda ee Heerka Qaranka, gaar ahaan dhinaca hubinta dhaqangelinta sharciyada dalka;
  - (c) U-yeeridda Rai’iisul-wasaaraha, xubnaha golaha wasiirrada, Gudoomiyayaasha Guddiyada Qaranka iyo Xafiisyada Madaxa Bannaan. Mas’uul kasta oo uu u hoggansami waaya u-yeeridda, wuxuu Golaha Shacabku awood u leeyahay inuu dib-u-eegid ku sameeyo xilkiisa;
  - (d) Inuu Ra’iisul Wasaaraha, xubnaha Golaha Wasiirrada iyo barnaamijika xukumadda kalsooni ku siiyo codayn gacan-taag ah ee aqlabiyadda tirada guud ee Golaha Shacabka 50% +1;
  - (e) Inuu cod aqlabiyadda tirada guud ee Golaha Shacabka 50% +1 oo gacan-taag ah kalsoonida Golaha Shacabka ugala noqdo Ra’iisul-Wasaaraha iyo ku- xigeenka/kuxigeennada Ra’iisulWasaaraha;
  - (f) Doorashada iyo xil-ka-qaadidda Madaxweynaha sida ku cad Dastuurka;
  - (g) Hirgelinta muhiimadaha kale ee uu u oggolaadey Dastuurku, si loo hubiyo dhaqan-gelin habboon iyo dib-u-eegid Dastuurka.

## Qodobka 70aad. 
**Xasaanadda Xildhibaannada Golaha Shacabka ee Baarlamaanka Federaalka**

1.  Xildhibaanka Golaha Shacabka dhibaato kama soo gaari karto fikradda ama codka uu ka hor dhiibto Golaha Shacabka ee Baarlamaanka Federaalka ah iyo guddiyadiisa.
2.  Haddii aan laga haysan oggolaansho Golaha Shacabka ee Baarlamaanka Federaalka ah, Xildhibaanka laguma qaadi karo dacwad ciqaabeed; lama xiri karo lamana baari karo qof ahaan, hoygiisa ama meeshii kale ee u gaar ah haddaan lagu qaban isagoo faraha kula jira dembi sharci ahaan khasab ay tahay in laga soo saaro amar qabasho ah. Sidoo kale haddii aan laga helin oggolaansho Golaha Xildhibaanka lama qaban karo, xabsina laguma hayn karo iyadoo la fulinaayo xukun maxkamadeed oo xataa kama dambays ah.
3.  Dacwad aan ahayn mid ciqaabeed Xildhibaanka waa lagu furi karaa, iyadoo aan oggolaansho la
weydiisan Golaha Shacabka.
4.  Sharci gaar ah ayaa qeexaya xasaanadda Xilidhibaanada Golaha Shacabka ee Baarlamaanka Federaalka.
5.  Gunnooyinka iyo daryeelka kale ee ay xaqa u leeyihiin Xildhibannada Golaha Shacabka waxaa laga
bixinaya Khasnadda Dhexe ee Xukuumadda Federaalka.

# Madaxa Saddexaad: Awoodda Sharci-dejinta iyo Awoodaha Kale Ee Aqalka Sare Ee Baarlamaanka Federaalka.
## Qodobka 71aad. 
**Aqalka Sare ee Baarlamaanka Federaalka**

1.  Aqalka Sare ee Baarlamaanka Federaalku wuxuu matalaa Dawladaha xubinta ka ah Dawladda Federaalka, masuuliyadihiisa sharci-dejintaba waxaa ka mid ah:
  - (a) Ka qayb qaadashada wax ka beddelidda Dastuurka, si waafaqsan Cutubka 15aad;
  - (d) Ansixinta, wax ka beddelidda iyo diidmada sharciyada la horkeeno, si waafaqsan Qodobbada 82-83.
  - (c) Eegidda sharciyada loo igmadey si waafaqsan Qodobbada 82-83;
  - (d) Ka qayb qaadashada doorashada Madaxweynaha Jamhuuriyadda Federaalka ee Soomaaliya si waafaqsan Qodobka 89aad;
  - (e) Xil ka qaadida Madaxweynaha si waafaqsan Qodobka 92aad;
  - (f) Ka qayb qaadashada habraaca ku-dhawaaqista xaalad dagaal si waafaqsan dastuurkan;
  - (g) Hirgalinta muhiimadaha kale ee uu u oggolaaday Dastuurka si loo hubiyo dhaqangalin habboon iyo dib-u-eegid Dastuurka;
  - (h) Ka qayb qaadashada habraaca ku dhawaaqa xaalad deg-deg ah si waafaqsan dastuurkan;
      - (i) Ka qayb qaadashada nidaamka lagu magacaabayo xubnaha soo socda ee hay’adaha Dawladda ee soo socda si waafaqsan Dastuurkan:
      - (i) Xubnaha Golaha Adeegga Garsoorka;
      - (ii) Guddoomiyaha iyo Garsoorayaasha Maxkamadda Dastuuriga ah;
      - (iii) Xubnaha Guddiga Qaranka ee Madax-bannaan ee Doorashooyinka;
      - (iv) Xubnaha Guddiga Xuduudaha iyo Federaalaynta;
      - (v) Xubnaha Guddiga Xalinta Khilaafaadka. 

## Qodobka 72aad. 
**Tirada Xubnaha Aqalka Sare ee Baarlamaanka Federaalka**

Xubnaha Aqalka Sare ee Baarlamaanka Federaalka waxaa si toos ah, qarsoodi ah oo madaxbannaan u
dooranaya shacabka Dawladaha xubnaha ka ah Dawladda Federaalka, tiradoodana waa ugu badnaan
konton iyo afar (54) Xildhibaan oo ka imaanaya toban iyo sideed (18) gobol ee Soomaaliya lahayd ka hor
1991kii, iyada oo saldhig looga dhigayo:

  - (a) Tirada Dawladaha xubnaha ka ah Dawladda Federaalka;
  - (b) Dawladaha xubinta ka ah Dawladda Federaalka waxay Aqalka Sare ku yeelanayaan xubno tiro isle’eg ah;
  - (c) Tirada guud ee xubnaha Golaha Aqalka Sare waa in ay matilaad isu dheellitiran ku yeeshaan dhammaan qaybaha bulshadu.

## Qodobka 73aad. 
**Guddoomiyaha iyo ku-xigeenada Golaha Aqalka Sare ee Baarlamaanka Federaalka**

Guddoomiyaha iyo Ku-xigeenada Golaha Aqalka Sare ee Baarlamaanka Federaalka waxaa loo doortaa
xilkana looga qaadaa habraac la mid ah kan Guddoomiyaha/Ku Xigeenada Golaha Shacabka.

## Qodobka 74aad. 
**Kalfadhiyada Golaha Aqalka Sare ee Baarlamaanka Federaalka**

1.  Golaha cusub ee Aqalka Sare ee Baarlamaanka Federaalka, fadhigiisa koowaad waa inuu ku
qabsoomaa 30 maalmood gudahood, kaddib marka lagu dhawaaqo natiijada doorashada guud. Taariikhda fadhiga la qabanayo waxaa goynaya Guddiga Qaranka ee Madax-bannaan ee Doorashooyinka.
2.  Golaha Aqalka Sare ee Baarlamaanka Federaalka waa inuu sannad kasta yeeshaa labo kalfadhi oo caadi ah oo ugu yaraan midkiiba socdo afar (4) bilood.
3.  Xeer-hoosaadka Golaha Aqalka Sare ee Baarlamaanka Federaalka ayaa lagu xaddidayaa, waqtiyada iyo taariikhda kalfadhiyada caadiga ah ee Golaha Aqalka Sare ee Baarlamaanka Federaalka iyo xilliyada nasashada.
4.  Golaha Aqalka Sare ee Baarlamaanka Federaalka wuu yeelan kara Kalfadhiyo aan Caadi ahayn haddii:
  - (a) Ra’iisul-wasaaraha isugu yeero;
  - (b) Guddoomiyaha Goluhu isugu yeero;
  - (c) Haddii ay codsi qoraal ku weydiistaan ugu yaraan laba (2) Dawladaha xubinta ka ah Dawladda Federaalka.

## Qodobka 75aad. 
**Xeer-hoosaadka Golaha Aqalka Sare ee Baarlamaanka Federaalka**

1.  Golaha Aqalka Sare ee Baarlamaanka Federaalku waa in uu samaystaa xeer-hoosaadkiisa, kaas oo kaqaybgal
buuxa siinaya xubnihiisa.
2.  Golaha Aqalka Sare ee Baarlamaanka Federaalka wuxuu isu qaybinayaa guddiyo u kala xilsaaran
hawlihiisa.
3.  Golaha Aqalka Sare ee Baarlamaanka Federaalka marka la horkeeno sharci qabyo ah wuxuu
u xilsaarayaa guddiga qaabilsan si uu uga soo baaraandego talana uga soo jeediyo fadhiga loo
dhanyahay ee Golaha.
4.  Sharci qabyo ah oo Goluhu diiday dib looguma soo celin karo Golaha ilaa ay ka soo wareegato
soddon (30) maalmood maalinta Goluhu diiday.
5.  Golaha Aqalka Sare ee Baarlamaanka Federaalka iyo guddiyadiisuba waa inay u furan yihiin
dhegeysiga dadweynaha iyada oo maanka lagu hayo mabaadi’da guud ee daahfurnaanta
Xukuumadda.

## Qodobka 76aad. 
**Go’aan-qaadashada Golaha Aqalka Sare ee Baarlamaanka Federaalka**

1.  Haddii aan Dastuurku si kale u sheegin, xubin walba oo ka tirsan Aqalka Sare ee Baarlamaanka
Federaalka ahi waxay yeelaneysaa hal cod.
2.  Haddii aan Dastuurku si kale u sheegin, go’aammada Aqalka Sare ee Baarlamaanka Federaalka ihi waxay ku ansaxayaan codad aqlabiyad ah marka loo eego tirada guud ee xubnaha aqalka.

## Qodobka 77aad. 
**Ka-qaybgalka Wasiirrada ee Fadhiyada Golaha Aqalka Sare ee Baarlamaanka Federaalka**

1.  Wasiirradu waxay ka soo qayb geli karaan fadhiyada, kana hadli karaan, iyaga oo aan cod ku lahayn. Xeer-hoosaadka Aqalka Sare ee Baarlamaanku Federaalka ah wuxuu oggolaan karaa in kalfadhiyada caadiga ah ay wasiirradu, qoraal ama tiraab, kaga jawaabaan su’aalaha xubnaha.

2.  Golaha Aqalka Sare ama Guddiyada Golaha Baarlamaanka Aqalka Sare waa ay u yeeri karaan Ra’iisul Wasaaraha iyo xubnaha Golaha Wasiirrada si ay wax uga weydiiyaan arrimaha xilkooda la xiriira.

3.  Golaha Baarlamaanka Aqalka Sare ama Guddiyadiisu waa in ay si qoraal ah ugu diraan arrimaha ay ugu yeeranayaan ugu yaraan toddobaad ka hor maalinta ay u muddeeyeen.

## Qodobka 78aad. 
**Xasaanadda Xubnaha Golaha Aqalka Sare ee Baarlamaanka Federaalka**

1.  Xubnaha Golaha Aqalka Sare ee Baarlamaanka Federaalku waxay leeyihiin xasaanad la mid ah tan xubnaha Golaha Shacabka sida ku xusan Dastuurkan.

2.  Golaha Aqalka Sare ee Baarlamaanka Federaalka lama kala diri karo.

# Madaxa Afraad: Habraaca Sharci-dejinta Baarlamaanka

## Qodobka 79aad. 
**Sharci-dejin qabyo ah**

1.  Si waafaqsan Dastuurka, habraaca sharci-dejintu waa hindise sharciyeed qabyo ah oo ku saabsan:
  - (a) Dib-u-eegidda iyo soo jeedinta wax ka beddelka Dastuurkan dib ugu noqoshada Dastuurkan;
  - (b) Qoridda iyo diyaarinta sharci qabyo ah oo cusub oo aan la xiriirin miisaaniyad-sanadeedda;
  - (c) Soo-jeedinta sharci-qabyo ah oo cusub oo aan la xiriirin miisaaniyad-sanadeedda;
  - (d) Dib-u-eegid sharci hore u jirey.
2.  Ka doodidda sharci qabyo ah oo la xariira wax ka beddelka Dastuurkan waxay ka billabanayaa Golaha Shacabka ee Baarlamaanka Federaalka.
3.  Ka-doodidda sharci kasta oo qabyo ah wuxuu ka bilaaban karaa mid kasta oo ka mid ah labada aqal ee Baarlamaanka Federaalka. 

## Qodobka 80aad. 
**Curinta sharciyada**
1.  Sharci qabyo ah oo heer qaran ah, waxaa curin kara:
  - (a) Golaha Xukuumadda; ama
  - (b) Ugu yaraan toban (10) xildhibaan oo ka mid ah xubnaha Golaha Shacabka ee Baarlamaanka Federaalka ah, marka laga reebo sharci qabyo ah oo la xiriira arrimaha miisaaniyadda sanadlaha ah oo Golaha Xukuumadda oo keliyihi curin karo.
2.  Sharciyada qabyada ah waxaa Golaha Sare ee Baarlamaanka Federaalka ah u soo bandhigi kara:
  - (a) Ugu yaraan hal wakiil oo ka socda Dowladaha Xubinta ka ah Federaalka; ama
  - (b) Guddi kasta oo ka mid ah Aqalka Sare ee Baarlamaanka Federaalka ah.

## Qodobka 81aad. 
**Go’aammo siyaasadeed**

1.  Labada Aqal ee Baarlamaankuba way curin karaan Sharci.
2.  Aqalka Shacabka oo keliya ayaa leh awoodda diidmada sharci qabyo ah.
3.  Haddii labada Aqal ee Baarlamaanka Federaalka ah uu dhex yimaado khilaaf ku saabsan sharci qabyo ah, mid kasta oo ka mid ah labada Aqal ayaa Guddi wadajir ah oo ka kooban labada Aqal ugu baaqi kara in uu isku dayo in uu xalliyo khilaafaadka iyo in uu labada Aqal u soo jeediyo sharci qabyo ah oo la is-waafajiyey iyada oo laga duulayo iskaashiga dowladaha ee ay dhigayaan Qodobbada 51aad iyo 52aad.
4.  Golaha Shacabka oo keliya ayaa sharci qabyo ah u diri kara Madaxweynaha Jamhuuriyadda si uu u
saxiixo, una faafiyo si rasmi ah.

## Qodobka 82aad. 
**Hindise sharci qabyo ah oo ka bilawday Golaha Shacabka ee Baarlamaanka Federaalka**

1.  Golaha Shacabka marka la horkeeno handise sharci qabyo ah waxaa u furan inuu sameeyo mid ka mid ah sida soo socota:
  - (a) Inuu u ansixiyo sharcigaas sida uu yahay ama inuu ansixiyo isagoo wax ka beddelay, markaa loo diro Aqalka Sare ee Baarlamaanka Federaalka si uu u ansaxiyo;
  - (b) In uu diido, kuna wargeliyo Aqalka Sare ee Baarlamaanka Federaalka, isagoo raacinaya sababaha loo diidey.

2.  Marka Aqalka Sare uu soo gaaro sharci qabyo ah oo uu soo ansixiyay Golaha Shacabka, waxaa u furan mid ka mid ah arrimaha soo socda:
  - (a) Inuu u ansaxiyo sida Golaha Shacabku ugu soo gudbiyay sharcigaas ka dibna dib ugu diro Golaha Shacabka;
  - (b) In ay ku sameeyaan wax ka beddel iyagoo sababeynaya isbeddeladaa, dibna ugu diraan Golaha Shacabka;
  - (c) In ay diidaan una gudbiyaan Golaha Shacabka iyagoo raacinaya sababaha ay u diideen.
3.  Marka Golaha Shacabka uu soo gaaro hindise sharci qabyo ah oo u soo ansixiyay Aqalka Sare ee Baarlamaanka Federaalka ihi, waxay u dirayaan Madaxweynaha Jamhuuriyadda si uu u saxiixo, uguna soo saaro faafinta rasmiga ah.
4.  Marka Golaha Shacabka uu soo gaaro hindise sharci qabyo ah kaasoo uu soo beddelay Aqalka Sare waxaa u furan inuu sameeyo arrimaha soo socda middood:
  - (a) Inuu oggolaado wax ka beddelkaa lagu sameeyay hindisaha sharciga qabyada ah, ka dibna u gudbiyo Madaxweynaha Jamhuuriyadda si uu Saxiixo uguna soo saaro faafinta rasmiga ah;
  - (b) Inuu diido isbeddelada la sameeyay uuna ku baal maro go’aanka Aqalka Sare aqlabiyad 2/3 ah marka la eego tirada guud ee xubnaha aqalka, ka dibna uu u diro Madaxweynaha Jamhuuriyadda si uu u saxiixo uguna soo saaro faafinta rasmiga ah.
5.  Marka Golaha shacabka uu soo gaaro sharci qabyo ah oo uu soo diiday Aqalka Sare, Aqalkaasi wuxu samyn karaa arrimahan midkood:
  - (a) Inuu uu aqbalo diidmada, sharcigaana uu faraha ka qaado;
  - (b) In uu ku baal maro diidmaddii Aqalka Sare aqlabiya 2/3 ah marka la eego tirade guud ee xubnihiisa, ka dibna uu u diro Madaxweynaha Jamhuuriyadda si uu u saxiixo, uguna soo saaro faafinta rasmiga ah.

## Qodobka 83aad. 
**Hindise Sharci oo Qabyo ah oo ka bilowday Aqalka Sare ee Baarlamaanka Federaalka**

1.  Markuu Aqalka Sare soo gaaro hindise sharci oo qabyo ah, waxaa u furan inuu sameeyo mid kamid ah, arimaha soo socda:
  - (a) Inuu ku ansixiyo sharcigaas sida uu yahay ama isagoo wax ka beddel ay kaddibna u gudbiyo Golaha Shacabka si uu u oggolaado;
  - (b) Inuu diido sharcigaas kuna wargaliyo Golaha Shacabka isagoo raacinaya sababaha uu ku diiday. 
2.  Golaha Shacabka ee Baarlamaanka Federaalku marka uu helo hindise sharci oo qabyo ah, kaas oo Aqalka Sare oggolaadey, waxaa u furan inuu sameeyo mid ka mid ah arrimaha soo socda:
  - (a) In uu u oggolaado sharcigaas sida uu ugu soo gudbiyey Aqalka Sare, ka dibna uu u gudbiyo Madaxweynaha Dawlada Federaalka si uu ugu ogolaado, u saxiixo looguna soo saaro faafinta rasmiga;
  - (b) Inuu wax kabeddelo sharcigaas dibna ugu celiyo Aqalka Sare isagoo raacinaya sababaha uu wax ugu beddeley;
  - (c) Inuu diido, dibna uga celiyo Aqalka Sare, isagoo raacinaya sababaha uu u diidey.
3.  Markuu Aqalka Sare soo gaaro hindise sharci qabyo ah, kaas oo uu wax ka beddeley Golaha Shacabku, waxaa u furan inuu sameeyo mid ka mid ah arrimaha soo socda:
  - (a) Inuu aqbalo wax ka beddelidda sharciga qabyada ah, isagoon codayn una gudbiyo Madaxweynaha Dawlada Federaalka si uu u oggolaado, u saxiixo, looguna soo saaro faafinta rasmiga ah;
  - (b) Inuu diido wax kabeddelka sharcigaas, kagana gudbo/ku baalmaro go’aanka Golaha Shacabka cod aqlabiyad ah oo 2/3 tirada xubnihiisa ah, dibna ugu celiyo Golaha Shacabka ee Baarlamaanka Federaalka ah.
  
4.  Markuu Aqalka Sare soo gaaro hindise sharci qabyo ah, kaasoo uu diiday Golaha Shacabku, waxaa u furan inuu sameeyo mid ka mid ah arrimaha soo socda:
  - (a) Inuu aqbalo diidmada sharcigaas isagoon u codeyn, joojiyana hindaha sharciga qabyada ah;
  - (b) Inuu kaga gudbo/ku-baalmaro diidmada Golaha Shacabka cod aqlabiyad 2/3 tirada xubnaha Aqalka ah, dibna ugu celiyo Golaha Shacabka Federaalka ah.
5.  Haddii uu Golaha Shacabka soo gaaro hindise sharci qabyo ah, kaasoo uu horay wax uga beddelay, isbeddeladdii uu hore u sameeyayna uu Aqalka Sare ee Baarlamaanka Federaalku aqbalay, waa in uu Hindisahaa Sharci Qabyada ah u diraa Madaxweynaha Jamhuuriyadda si uu u saxiixo, faafinta rasmiga ahna ugu soo saaro.

6.  Haddii Golaha shacabka uu soo gaaro Hindise Sharci qabyo ah, kaasoo ay hore wax uga beddeleen ama ay hore u diideen, go’aankooda horena uu baal maray Aqalka Sare, Golaha Shacabku wuxuu sameyn karaa arrimahan midkood:
  - (a) In ay ku baal maraan go’aanka Aqalka Sare cod aqlabiyad 2/3 tirada xubnahooda ah, halkaa ayeeyna ku joojin karaan hindisahaa sharci ee qabyada ah;
  - (b) In ay aqbalaan go’aanka Aqalka Sare, ka dibna Hindisahaa Sharci ee qabyada ah u gudbiyaan Madaxweynaha Jamhuuriyadda si uu u saxiixo, faafinta rasmiga ahna ugu soo saaro.

7.  Haddii ay ku kala aragti duwanaadaan Hindise Sharci qabyo ah Labada Aqal ee Baarlamaanka
Federaalka ah marka uu marayo Hindisahaa Sharci heerka lagu qeexay Qaybta 4aad ama 6aad ee
qodobkan, Labada Aqal midkood ayaa dalban karaa in la saaro Guddi wadajir ah oo labada aqalba
ka kooban si la isugu dayo in la xalliyo khilaafkaa, loona helo Hindise Sharci qabyo ah oo labada
aqalba isla waafaqsan yihiin, iyadoo laga duulayo iskaashiga Dawladaha ka dhexeeya sida ku cad
Qodobbada 51aad iyo 52aad ee Dastuurkan.

## Qodobka 84aad. 
**Faafinta iyo Xafidaadda Sharciyada**

Kaydka sharciyada Dawladda waxaa mas’uul ka ah xoghayeyaasha Labada Aqal iyo Garyaqaanka Guud
ee Jamhuuriyadda Federaalka oo faafinta rasmiga ah ku samaynaya.

## Qodobka 85aad. 
**Dhaqangelidda Sharciyada**

Hindise sharci qabyo ah wuxuu dhaqan-gelayaa kaddib marka uu maro habraaca sharci-dejinta ee ku
xusan qaybtan, Madaxweynaha Jamhuuriyadduna saxiixo, laguna soo saaro Faafinta Rasmiga.

## Qodobka 86aad. 
**Durid Sharci**

1.  Sharci maray habraaca ansixinta sharciyada iyo dhaqangeliddaba waxaa lagu duri karaa oo keliya inuu ka soo horjeedo Dastuurka.

2.  Sharci maray shuruudaha ku xusan cutubkan waxaa duri kara:
  - (a) Golaha Aqalka Sare ee Baarlamaanka Federaalka, asagoo isu dhan ama ergo hal Dawladaha xubinta ka ah Dawladda Federaalka ka mid ah;
  - (b) Saddax meelood meel ka mid ah xildhibaannada Golaha Shacabka Federaalka;
  - (c) Golaha Wasiirrada Federaalka;
  - (d) Ugu yaraan toban kun (10,000) oo cod bixiye oo diiwaangashan.
3.  Duridda sharci si waafaqsan faqradaha 1 iyo 2 ee qodobkan waxaa la horgeyn karaa go’aanna ka gaari karta Maxkamadda Dastuuriga ah oo keliya.

4.  Haddii Maxkamadda Dastuurigu ay jebiso duriddii sharciga, kharajka ku baxay waxaa bixinaaya
dhinacii hindisaha duridda Maxkammadda Dastuuriga hor- keenay.

5.  Habraaca loo marayo duridda iyo go’aan-ka-gaarista waa in lagu qeexaa nidaamka garsoorka.

## Cutubka Todobaad: Madaxweynaha Jamhuuriyadda Federaalka Ee Soomaaliya
# Qodobka 87aad. 
**Madaxweynaha Jamhuuriyadda Federaalka ee Soomaaliya**
1.  Madaxweynaha Jamhuuriyadda Federaalka Soomaaliya waa:
  - (a) Madaxa Jamhuuriyadda Federaalka ee Soomaaliya;
  - (b) Astaanta midnimada qaranka;
  - (c) Ilaaliyaha iyo horumariyaha mabaadi’da asaasiga ah ee Dastuurka.

2.  Madaxweynaha Jamhuuriyadda Federaalka wuxuu xilkiisa u gudanayaa si waafaqsan Dastuurkan iyo
sharciyada kale ee Jamhuuriyadda Federaalka Soomaaliya.

## Qodobka 88aad. 
**Shuruudaha u Doorashada Madaxweynennimada ee Jamhuuriyadda Federaalka ee Soomaaliya**
Waxaa loo dooran karaa xilka Madaxweynaha Jamhuuriyadda Federaalka Muwaaddin kasta oo:
(a) Muwaadin Soomaali, Muslim ah;
(b) Da’adiisu aanay ka yarayn afartan (40) sano;
(c) Leh aqoon ama waayo’aragnimo u qalanta xilkaas;
(d) Dhimirkiisu dhan yahay;
(e) Gelin denbi culus oo ay maxkamadi xukuntay

## Qodobka 89aad. 
**Doorashada Madaxweynaha Jamhuuriyadda Federaalka ee Soomaaliya**

1.  Madaxweynaha Jamhuuriyadda Federaalka waa in ay doortaan labada Gole ee Baarlamaanka oo wada fadhiya, waxaana guddoominaya fadhigaa Guddoomiyaha Golaha Shacabka ee Baarlamaanka Federaalka ah.

2.  Ugu yaraan saddex meelood labo tirada guud ee Gole walba ee Baarlamaanka Federaalku waa inay joogaan u codaynta doorashada Madaxweynaha Jamhuuriyadda Federaalka.

3.  Waa in ay murashaxnimadiisa u soo jeediyaan fadhiga labada Gole ee Baarlamaanka ugu yaraan labaatan (20) xildhibaan Golaha Shacabka ah ama ugu yaaraan hal (1) Dawlad Goboleed.

4.  Xubnaha Golaha Aqalka Sare markii ay u codeynayaan dorashada Madaxweynaha Jamhuuriyadda Federaalka wuxuu qof kasta leeyahay hal cod

5.  Murashax Madaxweyne oo kasta waa in uu murashaxnimadiisa gaarsiiyaa Baarlamaanka Federaalka waana in uu barnamijkiisa doorashada u soo bandhigaa Baarlamaanka Federaalka, oo markaa ka dib dooranaya isaga oo la raacaya geeddi-socodkan:
  - (a) Codeynta doorashada Madaxweynaha Jamhuuriyadda Federaalka waa qarsoodi;
  - (b) Labada Gole ee Barlaamanka Federaalka waxay Madaxweyne u dooranayaan murashaxa ku guleeysta aqlabiyad seddax meelood laba, tirada guud ee xubnaha Labada Gole ee Baarlamaanka Federaalka ah;
  - (c) Haddii murashax ku guuleeysan waayo waxaa codayn labaad loo qaadayaa afarta murashax ee ugu cod badan waxaana ku guleeysanayaa Madaxweyninimada Jamhuuriyadda Federaalka murashaxa hela aqlabiyad ah seddax meelood laba codadka tirada guud ee xubnaha labada aqal ee Baarlamaanka Federaalka ah;
  - (d) Haddii murashaxna ku guleeysan waayo codbixinta wareegga laabad waxaa codbixin wareeg seddaxaad loo qaadayaa labada murashax ee ugu cod badan waxaana Madaxweynennimada Jamhuuriyadda Federaalka Soomaaliya ku guuleysanaaya murashaxa hela tirada ugu badan ee codadka guud ee xubnaha labada aqal ee Baarlamaanka.

## Qodobka 90aad. 
**Xilka iyo Awoodaha Madaxweynaha Jamhuuriyadda Federaalka ee Soomaaliya**

Awoodaha iyo xilka Madaxweynaha waxaa ka mid ah:
  - (a) Wuxuu ku dhawaaqaa Xaaladda Deg degga ah iyo Xaaladda dagaal, si wafaaqsan sharciga.
  - (b) waa Taliyaha Guud ee Ciidammada Qalabka Sida.
  - (c) Wuxuu magacaabaa Taliyeyaasha Ciidammada Heer Federaal iyo ka qaadista xilalkooda, markii ay soo jeediyaan Golaha Wasiirradu,.
  - (d) Wuxuu magacaabayaa xilka Wasiirka Koowaad wuxuuna xilka ka qaadayaa ama kala dirayaa Xukuumadda Federaalka haddii ay waydo codka kalsoonida Golaha Shacabka ee Baarlamaanka Federaalka, oo ah cod hal-dheeri ah (50%+1).
  - (e) Wuxuu xilka ka qaadayaa Wasiirrada, Wasiiru-dawleyaasha, iyo Wasiir-ku-xigeennada, markuu soo jeediyo Wasiirka Koowaad.
  - (f) Wuxuu saxiixaa sharciyada uu soo ansixiyo Baarlamaanka Federaalku, si sharci looga dhigo.
  - (g) Wuxuu furaa Golaha Shacabka.
  - (h) Wuxuu la hadlaa fadhiga gaarka ah ee Golaha Shacabka sanadkiiba mar.
      - (i) Wuxuu la hadli karaa Golaha Shacabka mar kasta oo kale.
  - (j) Wuxuu magacaabaa Guddoomiyaha Maxkamadda Dastuuriga, Maxkamadda Sare iyo Garsooreyaasha kale Heer-Federaal, soo-jeedinta Guddiga Adeegga Garsoorka ka dib.
  - (k) Wuxuu magacaabayaa jagooyinka sare ee Xukuumadda Federaalka iyo madaxda Hey’adaha Dawladda Federaalka,marka uu soo jeediyo Golaha Wasiirradu.
  - (l) Wuxuu magacaabaya jagooyinka danjireyaasha iyo qunsuliyadaha guud, markuu Golaha Wasiirradu soo jeediyo.
  - (m) Wuxuu qaabbilaa diblomaasiyiinta shisheeye iyo wakiillada qunsuliyadaha dalalka shisheeye.
  - (n) Wuxuu guddoonsiiyaa abaalmarinta Xushmada Qaranka markuu Golaha Wasiirradu soo jeediyo.
  - (o) Madaxweynuhu wuxuu kala diri karaa Golaha Shacabka marka ay muddadiisa xilku dhammaato, si doorasho ay u aadaan.
  - (p) In uu cafis u fidiyo ama ciqaab ka dhimo dembiilayaal marka uu ka talo-qaato Guddiga Adeegga Garsoorka.
  - (q) In uu saxiixo heshiisyada caalamiga ah kadib markii Golaha Wasiirrada soo jeediyo, Golaha Shacabkuna ansixiyo.

## Qodobka 91aad. 
**Muddada Xilka Madaxweynaha Jamhuuriyadda Federaalka ee Soomaaliya**

Madaxweynaha Jamhuuriyadda Federaalku wuxuu xilka haynayaa muddo afar (4) sano ah oo ka bilaabata
maalinta xilka loo dhaariyo, sida ku xusan qodobka 96 ee dastuurka.

## Qodobka 92aad. 
**Maxkamadeynta iyo Maamus-Ka-qaadista Madaxweynaha Jamhuuriyadda Federaalka ee Soomaaliya**

1.  Xil-ka-qaadidda Madaxweynaha Jamhuuriyadda Federaalka Soomaaliya waxaa soo jeedin kara Golaha Shacabka marka lagu eedeeyo khiyaano-qaran, xadgudub culus oo Dastuuri ah ama ku-xadgudub sharciyada kale ee Jamhuuriyadda Federaalka Soomaaliya.

2.  Hindisaha xilka-qaadista Madaxweynaha Jamhuuriyadda Federaalka waxaa golaha hor-keeni kara
ugu yaraan saddex dalool hal dalool (1/3) xubnaha Golaha Shacabka ee Baarlamaanka Federaalka, Maxkamadda Dastuuriga ayaa galaysa dhageysiga eedeyntu inay sal leedahay.

3.  Haddii ay go’aamiso maxkamadu inay eedayntu sal sharci leedahay, saddex dalool labo (2/3) ee
labada aqal ee Baarlamaanka ayaa Madaxweynaha xilka ka qaadaya.

4.  Haddii Madaxweynaha xilka lagaga qaado si waafaqsan faqradaha 1 ilaa 3 ee qodobkan, waxaa xilka
madaxweyninimo la wareegaya Guddoomiyaha Golaha Shacabka ee Baarlamaanka Federaalka.

## Qodobka 93aad. 
**Iscasilaadda Madaxweynaha Jamhuuriyadda Federaalka ee Soomaaliya**

Madaxweynuhu wuxuu u gudbinayaa istiqaaladiisa Barlamaaanka Federaalka, isaga oo marsiinaya
Guddoomiyaha Golaha Shacabka ee Baarlamaanka Federaalka ah.

## Qodobka 94aad. 
**Ku-simaha Madaxweynaha Jamhuuriyadda Federaalka ee Soomaaliya**

1.  Haddii Madaxweynuhu ka maqan yahay dalka ama caafimaad-darro ama sabab kasta oo kale darteed uusan awoodin inuu guto xilkiisa, Guddoomiyaha Golaha Shacabka ee Baarlamaanka Federaalka ah ayaa xilkiisa sii qabanaya ilaa inta uu Madaxweynuhu xilkiisa dib ugu soo noqonayo.

2.  Ku-xigeenka koowaad ee Guddoomiyaha Baarlamaanka ayaa si kumeel gaar ah u haynaya Xilka Guddoomiyaha Baarlamaanka inta uu Guddoomiyaha Baarlamaanku sii hayo xilka Madaxweyninimo.

## Qodobka 95aad. 
**Bannaanaanta Xafiiska Madaxweynaha Jamhuuriyadda Federaalka ee Soomaaliya**

1.  Haddii uu bannaanaado xafiiska Madaxweyne, waxaa qabanaya xilka Guddoomiyaha Golaha Shacabka ilaa laga soo dooranayo Madaxweyne cusub muddo aan ka badnayn soddon (30) maalmood gudahood.

2.  Haddii Madaxweynaha uu ku dhaco xanuun aan ka-raysasho lahayn mudo ka badan sadddex bilood oo ay caddeeyeen xeeldheereyaal caafimaad waxaa sharciyan bannaanaanaya xilka xafiiska Madaxweynaha.

3.  Doorashada Madaxweynaha Jamhuuriyadda Federaalka beddelaya Madaxweyne mansabkiisi bannaanaaday sida ku xusan farqadda (2) ee qodobkan waxaa loo maraya habraaca doorashada Madaxweynaha ku xusan ee Qodobk a 89aad ee Dastuurka.

4.  Madaxweynaha Jamhuuriyadda Federaalka lagu doorto si waafaqsan faqradda (3) ee Qodobkan
wuxuu dhamaystiraya muddada xilhaynta ee u harsanayd Madaxweynihii ka horeeyey.

## Qodobka 96aad. 
**Dhaarinta Madaxweynaha Jamhuuriyadda Federaalka ee Soomaaliya**

Inta uusan xilka bilaabin, Madaxweynaha Jamhuuriyadda Federaalku wuxuu Baarlamaanka Federaalka hortiisa ku marayaa dhaar, waxaana dhaarinaya Guddoomiyaha Maxkamadda Sare, dhaartaas oo ah sidan:

> Waxaan ku dhaaranayaa magaca Ilaahay inaan xilkayga u gudanaayo si daacad ah oo danta dalka,
dadka iyo diintu ku jirto, dhawrana Dastuurka qaranka iyo shuruucda kale oo dalka u yaalla”.

## Cutubka Siddeedaad: Laanta Fulinta
## Qodobka 97aad. 
**Golaha Wasiirrada**

1.  Awoodda fulinta ee Jamhuuriyadda Federaalka ah waxaa leh Golaha Wasiirrada, waxayna u qabanayaan sida Dastuurka ku tilmaaman.

2.  Golaha Wasiirradu waa hay’adda fulinta maamulka ugu sarraya Dowladda Federaalka, wuxuuna ka kooban yahay Ra’iisul Wasaare, Ra’iisul-Wasaare ku-xigeen/ku-xigeenno, Wasiirro, WasiirroDawlayaal iyo Wasiirro-ku-Xigeenno.

3.  Ra’iisul-wasaarahu wuxuu magacaabayaa Ra’iisul Wasaare ku-xigeenno, wasiirro, wasiirro-Dawlayaal iyo wasiirro-ku-xigeeno. Golaha Wasiirrada waa ay ka iman karaan xubin ka mid ah Golaha Shacabka iyo xubin aan ka mid aheyn Golaha Shacabkaba.

4.  Xil banneeynta jagada Ra’iisul-Wasaaraha oo sababaysa dhicitaanka Golaha Wasiiradda, waxay ku
imaan kartaa istiqaalad, xil ka qaadid, xil gudasho la’aan iyo geeri.

## Qodobka 98aad. 
**Shuruudaha Xubinnimada Golaha Wasiirrada**

1.  Qofka qabanaaya xilka Xafiiska Ra’iisul-wasaaraha iyo Ku-xigeenkiisa:
  - (a) Waa in aan da’diisu ka yaraan afartan (40) sano;
  - (b) Waa in Aqoontiisu gaarsiisan tahay heer jaamacadeed.

2.  Qofka loo magacaabayo Wasiir ama Wasiir Dawlo ama Wasiir-ku-xigeen:
  - (a) Waa inaan da’diisu ka yaraan soddon (30) sano;
  - (b) Waa in aqoontiisu gaarsiisan tahay heer jaamacadeed.

3.  Xubnaha Golaha Wasiirrada muddada ay xilka hayaan, waxaa ka reebban:
  - (a) In ay qabtaan xilal kale oo aan ahayn xilka xildhibaannimada Golaha Shacabka;
  - (b) In ay qabtaan meherad madaxbannaan, hawl ganacsi, maaliyadeed ama warshadeed oo u gaar ah;
  - (c) In ay iibsadaan ama ijaartaan hanti Dawladeed;
  - (d) In ay hantidooda ka gadaan ama ka ijaaraan Dawladda.

## Qodobka 99aad. 
**Xilalka Golaha Wasiirrada**

Golaha Wasiirradu waxa uu leeyahay awoodaha soo socda:

  - (a) Dejinta siyaasadda guud ee Xukuumadda iyo dhaqangelinteeda;
  - (b) Ogolaanshaha iyo fulinta xeerarka maamulka, si waafaqsan shuruucda;
  - (c) Diyaarinta hindiso sharciyadeed iyo soo-hor-dhigiddooda Golaha Shacabka;
  - (d) Diyaarinta miisaaniyad-sannadeedka iyo xisaab-xirkooda;
  - (e) Dejinta qorshaha guud oo lagu hormarinaayo dalka;
  - (f) Dhaqangelinta shuruucda, sugidda nabadgelyada dalka iyo ilaalinta danaha Dawladda;
  - (g) Magacaabidda iyo xil-ka-qaadidda saraakiisha sare ee Dawladda;
  - (h) Golaha Wasiirradda waxay soo jeedinayaan magacaabidda/ xil kaqaadidda danjirayaasha, qunsiliyadda guud iyo diblomaasiyiinta.
  - (i) Awoodaha kale ee Dastuurka ama shuruucda lagu siiyey.

## Qodobka 100aad. 
**Xilka iyo Awoodda Ra’iisul-wasaaraha**

Awoodaha Ra’iisul-wasaaraha waa:
  - (a) Madaxa Xukuumadda Federaalka ah;
  - (b) Magacaabista iyo xil ka qaadista xubnaha Golaha Wasiirrada;
  - (c) Horgeynta Golaha Shacabka xubnaha Golaha Wasiirrada iyo Barnaamijka Xukuumadiisa si ay u siiyaan kalsooni.
  - (d) In uu qabto hawlaha kale ee loogu loogu xilsaaray Dastuurkan ama sharci kale ee waafaqsan Dastuurkan iyo qiyamkiisa.

## Qodobka 101aad. 
**Ku-Xigeenka Ra’iisul-wasaaraha**

Ku-Xigeenka Ra’iisul-wasaaraha wuxuu qabtaa xilka Ra’iisul-wasaaraha marka uu dalka ka maqan yahay,
iyo Xilalka kale uu u igmado Ra’iisul-wasaaraha.

## Qodobka 102aad. 
**Xilka Wasiirka, Wasiir ku-xigeenka iyo Wasiir Dawlaha**

1.  Wasiir kasta wuxuu si shakhsi ah mas’uul uga yahay hawlaha Wasaaraddiisa.
2.  Wasiir ku-xigeen kasta wuxuu qabta xilka wasiirka wasaaraddu u igmado.
3.  Wasiiru Dawluhu wuxuu qabtaa xil gaar ah oo uu Ra’iisul-Wasaaruhu u xilsaaro.

## Qodobka 103aad. 
**Xukuumadda Xil-Gaarsiinta**

Inta u dhexaysa taariikhda doorashada guud iyo marka Raisul-Wasaare cusub la dhaarin doono, RaisulWasaarihii
hore ee xilka hayey iyo Golihiisa Wasiirradu waxay sii haynayaan xilka, waxayna u fulinayaan
waajibaadka caadiga ah ee Dawlada si xilgaarsiin ah.

## Qodobka 104aad. 
**Dhaarta**

Raisul-Wasaaraha iyo Golihiisa Wasiirradu markay helaan codka kalsoonida inta aysan xilkooda bilaabin,
waxa lagu dhaarinayaa kalfadhi gaar ah ee Golaha Shacabka ee Baarlamaanka Federaalka ah, waxaana
dhaarinaya Gudoomiyaha Maxkamadda sare, dhaartaasina waa sidatan:
> “Waxaan ku dhaaranayaa magaca Ilaahay inaan xilkayga u gudanaayo si daacad ah oo danta dalka,
dadka iyo diintu ku jirto, dhawrana Dastuurka qaranka iyo shuruucda kale oo dalka u yaalla.”

## Cutubka Sagaalaad: Awoodda Garsoorka
## Qodobka 105aad. 
**Awoodda Garsoorka Jamhuuriyadda Federaalka ee Soomaaliya**

1.  Awoodda Garsoorka waxaa u xil saaran Maxkamadaha.
2.  Qaab dhismeedka garsoorka waxaa xeer ah kasoo saaraya Baarlamaanka Federaalka.

## Qodobka 106aad. 
**Madaxbannaanida Garsoorka**

1.  Garsoorku wuxuu ka madax bannaan yahay laamaha Dawladda ee Sharci-dejinta iyo Fulinta marka ay gudanayaan xilkooda. Xubnaha garsoorku waxay u hoggaansamayaan oo keliya sharciga.

2.  Garsooraha laguma oogi karo dacwad ciqaab ah ama madani ah oo ka dhalatay fal la xiriira gudashada xilkiisa garsoorennimo.

3.  Garsooraha lama baari karo qofnimadiisa ama hoygiisa, haddii aan oggolaansho laga haysan Golaha
Adeegga Garsoorka.

## Qodobka 107aad. 
**Habka Dacwad Qaadista** 

1.  Dacwad-qaadistu waxay u furan tahay dhegeysiga dadweynaha, hase yeeshee maxkamaduhu waxay go’aansan karaan in dacwadda lagu dhegeysto qol ka xiran dadweynaha sababo la xiriira anshaxa, nabadgelyada qaranka, badbaadinta markhaatiga, iyo haddii dacwaduhu khuseeyaan dhallaan ama kufsi.

2.  Go’aan maxkamadeed lama gaari karo haddii aan la siinin dhinacyada fursado isku mid ah oo ay ku soo bandhigaan doodahooda.

3.  Go’aan kasta oo maxkamadeed waa inuu ku qotomo sababo sharciyeed.

## Qodobka 108aad. 
**Qaabka Maxkamadaha Dalka**

1.  Garsoorka dalku wuxuu noqonayaa sadex Heer oo kala ah:
  - (a) Maxkamada Dastuurka;
  - (b) Maxkamadaha Heer Dawlad Federaal; iyo
  - (c) Maxkamadaha Heerka Dawladaha xubinta ka ah Dawlada Federaalka. Maxkamada ugu saraysa dalka ee Heer  Federaal waa Maxkamadda Sare ee Federaalka, iyadoo Dawladaha xubinta ka ah Dawladda Federaalka iyaguna yeelanayaan Maxkamad Sare ee heer Dawladaha Xubinta ka ah federaalka oo iyaga u gaar ah.

## Qodobka 109aad. 
**Habka Hawlqabadka Maxkamadaha Qaranka**

1.  Maxkamad haddii la horgeeyo dacwad oo ay sharci ahaan dacwadaas quseyso Dawladda Fedraalka oo kaliya, maxkamadaasi waa inay u celisaa dacwadaas maxkamad heer Dawladda Federaal ah.

2.  Maxkamad haddii la horgeeyo dacwad oo ay sharci ahaan dacwadaas quseyso arin Dastuuri ah,
maxkamadaasi waxay u celin kartaa dacwadaasi maxkamada Dastuuriga si ay uga gaarto go’aan:
  - (a) Maxkamad walba oo awood Garsoor lihi wey go’aamin kartaa in arrini la hor keenay ay tahay mid dastuuri ah iyo in kale, mar haddii aanay ka hor imanayn awoodaha gaarka aah ee Maxkamadda Dastuurka sida kuxusan Qodobka 109C ee Dastuurka.

  - (b) Maxkamadda Dastuurka ayaa ah garsooraha kama danbeysta ah ee arrimaha dastuurka;

  - (c) Maxkamadda Dastuurka keliya ayaa leh awoodda garsoor ee qeexidda arrimaha dastuurka ee aan ka iman kiisaska maxkamadeed;

  - (d) Shakhsi ama koox ama dawladdiba si toos ah ayeey ugu gudbin karaan maxkamadd Dastuurka codsi tixraac ah oo la xiriira arrimaha khuseeya danaha dadaweynaha.

3.  Marka laga reebo arrinta lagu xusay faqradaha (1) iyo (2) qodobkan, Baarlamaanku Federaalka
wuxuu soo saarayaa sharci faahfaahin buuxda ka bixinaya sida ay u wada falgelayaan maxkamadaha
heer Federaal iyo maxkamadaha heerka dawlad goboleedyada Xubanaha ka ah Federaalka.

## Qodobka 109A. 
**Golaha Adeegga Garsoorka**

1.  Dastuurkani wuxuu asaasayaa Golaha Adeegga Garsoorka.

2.  Golaha Adeegga Garsoorku wuxuu ka koobnaanayaa sagaal (9) xubnood, oo kala ah sida soo socota:

  - (a) Garsooraha Sare ee Maxkamadda Dastuurka;
  - (b) Garsooraha Sare ee Maxkamadda Sare;
  - (c) Garyaqaanka Guud;
  - (d) Laba (2) Garyaqaan oo sare oo ka tirsan garyaqaanadda Soomaaliyeed, oo mid walba xilli afar
  - (4) sanno ah ururka garyaqaanadda ay magacaabeen;
  - (e) Qofka Guddoomiyaha ka ah Guddiga Xuquuqul Insaanka; iyo
  - (f) Saddex (3) qof oo xushmad sare ku dhex leh bulshada rayidka ah oo uu soo jeediyay Golaha Wasiiradu ka dibna uu u magacaabay madaxweynuhu xilli afar (4) sannadood ah.

3.  Xubnaha Guddiga Adeegga Garsoorku waxay dhexdooda ka dooranayaan qof u noqda Guddoomiyaha Golaha Adeegga Garsoorka.

4.  Xubinta Golaha Adeegga Garsoorku waxay xilka hayn kartaa hal xilli oo shan sannadood ah, oola
cusbooneysiin karo mar keliya.

5.  Wixii Sharci ama qanuun ay sameystaan Golaha Adeegga Garsoorku), oo khuseeya anshax marinta Garsoorayaasha heer Federaal, wuxuu sharcigaasi sidoo kale qabanayaa xubinta Golaha Adeegga Garsoorka.

6.  Sida sharciga ama xeerkuba dhigayo, Golaha Adeegga Garsoorku waa in uu:
  - (a) Magcaabaa, anshax mariyaa isla markaana beddelaa xubnaha garsoorka ee Federaalka;
  - (b) Go’aamiyaa mushaharka iyo lacagta hawlgabka ee garsoorayaashaa;
  - (c) Dejiyaa shuruudaha shaqo ee garsoorkaa.

## Qodobka 109B. 
**Asaaska Maxkamadda Dastuurka**

1.  Dastuurkani wuxuu aasaasayaa Maxkamadda Dastuurka oo ka kooban shan (5) garsoore oo uu ku jiro Garsooraha Sare iyo ku xigeenka Garsooraha Sare.

2.  Golaha Adeegga Garsoorku , waa in uu u magacaabaa Garsoore Maxkamadda Dastuurka qof daacadnimo sare leh oo keliya, isla markaana si rasmi ah u bartay sharciga iyo Shareecada, khaas ahaanna ku xeel dheer sharciga dastuurka.

3.  Golaha Adeegga Garsoorku waa in uu u soo jeediyaa Golaha Shacabka qofka noqonaya Garsoore Maxkamadda Dastuurka.

4.  Haddii Golaha Shacbigu ansixiyo magacii la soo jeediyay iyadoo la raacayo faqradda (3) ee Qodobkan, Madaxweynuhu waa in uu u magacaabaa qofkaa Garsoore Maxkamadda Dastuurka.

5.  Dhexdooda, garsoorayaasha Maxkamadda Dastuurku waxay ka dooranayaan Garsooraha Sare iyo ku
xigeenka Garsooraha Sare.

## Qodobka 109C. 
**Awoodaha Maxkamadda Dastuurka**

1.  Maxkamadda Dastuurku waay yeelaneysaa awoodahan u garrka ah:
  - (a) Marka uu codsi ka yimaaddo Xubin ka Mid ah Golaha Wasiirada, Guddi ka tirsan aqalada Baarlamaanka midkood, ama toban Xubnood oo ka mid ah Aqalada midkood,in ay Maxkamaddu dib u eegto hindisa sharci, ayna go’aansato in sharcigaasi waafaqsan yahay Dastuurka;

  - (b) In Maxkamaddu dhegeysato go’aanna ka gaadho kiis ka soo unkamay sida ku cad Qodobka 86aad,oo la xidhiidha muran ka dhashay sida xeer uu u waafaqsan yahay dastuurka;

  - (c) In maxkamaddu dhegeysato, go’aanna ka gaadho kiis ka soo unkamay sida ku cad faqradda Qodobeedka 109(2)(c) kaasoo khuseeya in dhinac uu hor keenay maxkamad dood kiis macquul ah, kiiskaana loo gudbiyay Maxkamadda Dastuurka si ay go’aan uga gaadho;

  - (d) In ay go’aamiso khilaafyada u dhexeeya dawladda federaalka ah iyo dawlad goboleedyada xubinta ka ah dawladda federaalka ah iyo Dawlad goboleedyada federaalka dhexdooda;

  - (e) In ay dhegeysato, go’aana ka gaadho Khilaafyada ka dhexeeya waaxaha Dawladda federaalka ah ee la xidhiidha awoodaha dastuuriga ah iyo waajibaadka ay kala leeyihiin; iyo

  - (f) In ay dhegesato, go’aana ka gaadho Marka la eego Qodobka 92aad oo la xidhiidha kiisaska denbiyada dastuur ee Madaxweynaha lagu soo oogo ee xil ka qaadista keeni kara.

2.  Maxkamadda Dastuuriga ah ayaa go’aansan doonta taariikhda ay ka bilaabmi karto hirgelinta marka la gaadho laguna dhawaaqayo in uu sharci yahay wax kama jiraan.

  - (a) Haddii sharci loo arko mid aan dastuuri ahayn, marka laga reebo sida ku cad a faqradda (b) ee qaybtan, iyadoo xisaabtana lagu darsanayo saameynta ay ku leedahay taariikhda uu sharcigaasu noqonayo wax kama jiraan dadka daneynaya arrinta iyo guud ahaan danaha bulshoba, waxay maxkamaddu go’aansan kartaa in sharcigaasi uu yahay waxba kama jiraan ilaa markii la sameeyay,ama taariikhda ka bilaabanta markii xukunku dhacay ama, si ay haboon tahay marka wax kama jiraanimada sharcigu bilaabmayo, taariikh mustaqbalka ah loo qabto.

  - (b) Haddii arrintu ku lug leedahay sharci dembiyeed,haddii in sharcigaa wax kama jiraankiis laga bilaabo markii la sameeyay, haddii arrintaasi u faa’iideyneyso qof lagu xukumay sharcigaa aan dastuuriga ahayni, w in ay Maxkamadda Dastuurka waqtigaa isaga ah ka soo bilowdaa wax kama jiraanimadiisa.

## Cutubka Tobnaad: Guddiyada Madaxa Bannaan

## Qodobka 110aad. 
**Mabaadi’da Guud**

1.  Guddi madax banaan waa hay’ad ka madax bannaan xukuumadda ama xakamayn siyaasaded, awoodna u leh adeegsiga aqoontooda xirfadeed ee la xiriira hawlahooda u gaarka ah.

2.  Guddi madax banaan marka uu ku jiro gudashada waajibaadkiisa iyo hawlgalkiisa waa in ay ka muuqataa in uu ku shaqaynayo dareenka dhawrista xuquuqda Aadanaha, dimuqoraaddiyad iyo daah furnaan.

3.  Guddi madaxbannan marna ma hoos imanayo, kamana amar-qaadanyo qof ama hay’ad awood xukun leh midna.

4.  Maaliyadda Guddi kasta oo madax banaan la siinayaa waxay ahaanaysaa madax gaar ah oo ka tirsan miisaaniyadda qaranka.

## Qodobka 111aad. 
**Samaynta Guddiyada Madaxa Bannaan**

1.  Dalku wuxuu yeelan doonaa Guddiyo Madaxbanaan oo Heer Federaal iyo Heer Dawladaha xubnaha ka ah Dawladda Federaalka Soomaaliya, waajibaadkooda, xilkooda, iyo tiradooda waxaa lagu qeexayaa Xeer ah oo laga ansixiyo labada Aqal ee Baarlamaanka Federaalka Soomaaliya.

2.  Iyadoo la tixgalinayo duruufaha gaarka ah oo Guddiyadaas loo xilsaaray, xubnaha ka qaybgalayaa waa in lagala tashadaa inay ka qaybqaataan Dawladaha xubinta ka ah Dawladda Federaalka Soomaaliya.

## Qodobka 111A. 
**Golaha Adeegga Garsoorka**

1.  Waa inuu jiraa Golaha Adeegga Garsoorka, Golahaasoo kala talinaya Caddaaladda iyo Federaal Dawladda arrimaha ku sabaasan maamulka caddaaladda oo ay ka mid tahay qoritaanka, shaqo ka saaridda and talaabo ka qaadista Garsoorayaasha.

2.  Golaha Adeegga Garsoorka waa in uu madax banaanaadaa, dhexdhexaad noqdaa uu hal dhinac u xaglin uu xaqiijiyaa madax banaanidda cadaladda.

3.  Golaha Adeegga Garsoorka waxa uu lahaanayaa awood, iyo hawlo loo xilsaaray oo ku sheegan
Dastuurka iyo Sharciyadda Qaranka.

## Qodobka 111B. 
**Guddiga Xuquuqda Aadamiga**

1.  Waa inuu jiraa Guddiga Xuquuqda Aadamiga oo loo xilsaaro:

  - (a) Horumarinta xushmeynta xuquuqdda aadmigga iyo dhaqanka xuquuqda aadamigga;
  - (b) Horumarinta ilaalinta, xoojinta iyo adkeynta xuquuqda aadmiga; iyo
  - (c) Baaritaanka iyo qiimeynta hab dhaqanka xuquuqda aadamiga ee Jamhuuriyadda Federaalka ee Soomaaliya.

2.  Guddiga Xuquuqdda Aadmiga: Iyadoo la tixraacayo Dastuurka, Guddiga Xuquuqda Aadmiga, wuxuu yeelahanayaa awood uu ku fuliyo hawlahan:

  - (a) Inay baaritaan ku sameeyaan, warbixina ka soo saaraan sida loogu dhaqmayo xuquuqdda aadmiga;
  - (b) Inay si ku habboon xal ugu raadiyaan meelaha lagu xad gudbay xuquuqda aadmiga
  - (c) Inay cilmi baaris ku sameeyaan; iyo
  - (d) Inay cilmi wacyi gelin u sameeyaan dadweynaha iyo saraakiisha xukuumadda heerarka caalamiga ah ee ku saabsan xuquuqdda aadmiga.

3.  Awoodaha iyo hawaha ah ee Guddiga waa inuu ku dhignaadaa Sharciyadda Xuquuqda Aadmiga.

4.  Golaha Xuquuqda Aadmiga waa inuu madax banaanaadaa, waa inayna hal dhinac u xaglin, waa in loo dhamaadaa waana inaanu ka badnaan sagaal (9) xubnood.

## Qodobka 111C. 
**Guddiga La dagaalanka Musqmaasuqa**

1.  Waa inuu jiraa Guddi la Dagaalanta Musuqmaasuqaq waana in awoodoodu noqotaa inay baaraan eedaha ku saabsan musuqmaasuqa lagu soo oogo qaybaha Dawladda.

2.  Guddiga La-dagaallanka Musuqmaasuqa waxay sameyn karaan baaris marka ay rabaan, kuma eka keli ah hawshoodu marka cabasho loo soo gudbiyo.

3.  Mas’uuliyadaha Guddiga La Dagaalanka Musuqmaasuqa waxa ka mid ah:

  - (a) Horumarinta iyo adkeynta tallaabooyinka lagu joojinayo lagulana dagaalamayo musuqmaasuqa ee ugu fiican uguna habboon;
  - (b) Horumarinta, fududeynta iyo taageeradda Iskaashiga Caalamiga iyo taageeradda farsamadda
  - (c) Horumarinta daacadnimadda, xisaabtanak, iyo habsami u maamulka arrimaha dadweynaha iyo hantida dadweynaha.

4.  Awoodaha Guddiga La Dagaalanka Musqmaasuqa waxa ka mid ah:

  - (a) Ka hortaga, baarista, faafinta dacwooyinka musuqmaasuqa;
  - (b) Xayiraadda, qabashada, la wareegga/qaadashada iyo celinta faa’iidada fal danbiyeedka;
  - (c) Taageerista dejinta sharciyadda iyo tallaabooyinka ku habboon ee lagu joojinayo, xakameynayo laguna qaadayo falal dembiyeedka la xiriira musuqmaasuqa.

5.  Halka ay gaarsiisan tahay awoodda Guddiga La-dagaallanka Musuqmaasuqa waxa ka mid ah arrimaha la xiriira:
(a) Musuqmaasuqa qaranka ama dibeddea ee saraakiisha Dawladda;

  - (b) Boobka, isdhicitaanka iyo leexsashada saraakiisha Dawladda ee hantida Dawladda iyo hantida gaarka ah;
  - (c) Ku-shaqaysashada nufuudda ama xiriirada gaarka ah;
  - (d) Si xun ugu dhaqanka hawlaha shaqada iyo taajiridda aan sharciga ku dhisnayn.

6.  Guddiga La Dagaalanka Musuqmaasuqa waa inuu madax banaanaadaa, dhedhexaad ahaadaa , eexla’aan ahadaa, waa in lagu wada jiraa, loona dhan yahay, waana in aanu ka badan sagaal (9) xubnood.

## Qodobka 111D. 
**Guddiga Adeega Baarlamaanka**

1.  Mudadda bilowga ah ee Golaha shacabka, waa in labada aqal ee Federaalku sameeyaan Guddiga Adeega Baarlamaanka taasoo shaqeyneysa mudadda Aqalka Shacbka jiro.

2.  Guddiga Adeega Baarlamaanku waa inuu ka koobnaadaa:

  - (a) Guddoomiyaha Golaha shacabka oo ah guddoominaya fadhiyada
  - (b) Guddoomiyaha Aqalka Sare oo noqonaya guddoomiye ku-xigeen;
  - (c) Afar xubnood oo lagu soo magacaabay Golaha shacabka kuwaasoo ay ugu yaraan ka mid yihiin laba haween ah;
  - (d) Laba xubinood laga soo magacaabay Golaha shacabka kaasoo ay midkood tahay haweenay;
  - (e) Hal xubin oo ay soo magacaabay Golaha Shacabka oo ah shakhsi khabiir ku ah arrimaha dadweynaha hase yeeshee aan ka mid ahayn xubnaha Baarlamanka Federaalka.

3.  Xubin ka mid ah Guddiga Hawlaha Baarlamaanka waa inuu baneeyaa xafiiska:

  - (a) Marka ay dhamaato muddada Golaha Shacabka;
  - (b) Haddii xubintaasi ay ka mid ahayd Baarlamanka Federaalka ayna dhamaato xubinnimadiisii Baarlamaanku Federaalka; ama
  - (c) Haddii ay xubin la magacaabay; magacaabistii kala noqodaan Golaha Shacabka.

4.  Guddiga Hawlaha Baarlamanku waa inuu mas’uul ka noqdaa:

  - (a) Adeegyada iyo fududeynta si loo hubiyo wanaaga iyo hawgalka fiican ee Baarlamaanka Federaalka;
  - (b) Abuuris xafiisyadda taageeraya adeegga Baarlamaanka iyo magacaabidda iyo kor ka maamulka masuuliyiinta xafiisyada;
  - (c) Diyaarinta qiyaasta kharashyadda Baarlamanka ee sannadkiiba hal mar iyo u gudbintooda Golaha Shacabka si ay u ansixiyaan iyo inay xakameynta miisaaniyadda hawlaha maaliyadda;
  - (d) Inay sameeyaan hawlaha kale ee loo baahdo, kuwaasoo lagu daryeelayo xubinaha shaqaalaha ee Baarlamaanka Federaalaka kuna cad sharciga Federaalka ah.

5.  Marka laga helo ansixin Aqalka ay khuseyso, Golaha Adeegga Baarlamaanku waa inay u magacaabaan xoghayn aqalka kasta oo Aqaladda baarlamanka Federaalka. Xafiisyadda xoghayayasha iyo xafiisyadda xubinaha shaqaalaha ee xoghayayasha waa inuu noqdaa xafiisyo adeegga baarlamaanka.
  
## Qodobka 111E. 
**Guddiga Xuduudaha iyo Federaalka**

1.  Waa inay jiraan Guddiga Xuduudaha iyo Federaalka si ay u taageeraan isbeddeladda Degaanadda ee Soomaaliya una noqdaan xukuumaddo federaal ah oo xoogan.

2.  Guddiyada Xuduudaha iyo Federaalka waxa kaashan karaan khubaro ka mid ah qaranka ama ka yimid, iyagoo sameynaya daraasad, iyo khariidado isla markaana ku dhaqaaqaya daraasado taageerayo abuurista xukuumado wax-ku-ool ah.

3.  Guddiga Xuduudaha iyo Federaalka waa inay tixgeliyaan xogta dadka iyo dhulka , eegayana wadci siyaasadeed iyo kan dhaqan duruuftiisa iyo qaabka bulshada kuwaasoo ay taallooyin ahaan ugu soo jeediyaan baarlamanka fedeeraalka sidii loo jeexi lahhaa xuduudaha xukuumaddaha Federaalka;

4.  Guddigu waa inay madax banana tahay, dhexdhexaad tahahy, meteshaa qaybaha deeggaandda Soomaaliya oo dhan, loona dhan yahay

5.  Go’aamada kama dambeynta ah ee xuduudaha, xuduudah Xukuumaddaha Federaalka waa inay sameyaa baarlamanka Federaalka , waana inuu ku saleyaa tallooyinka Guddiga Xuduuddaha Federaalka.

## Qodobka 111F. 
**Guddiga Isku-Xirka Xukuumadaha**

1.  Waa in sharci Federaal ah lagu sameeyaa Guddi isku xirta xukuumaddaha

2.  Guddiga isku xirka xukuumaddaha “ waa inay lahaadaan awoodaha Federaalka Baarlamaanka uu u arko daruuri sida:
  - (a) Fududeynta is-kaashi iyo isla-xiriirka Dawladda Federaalka iyo xubinaha xukuummadaha Federaalka dhexdooda; iyo
  - (b) Xalilinta wixii khilaafaad ku saabsan maamul ama siyaasadda ee awoodooda hoos yimaadda kuwaasoo soo kala dhexgeli kara Dawladda Federaalka iyo hal dawlad oo xubin ka ah Federaalka ama in ka badan Dawladdaha xubinta ka ah xukuummadaha Federaalka ama.

3.  Guddiga Isku Xirka Xukuumaddaha waa inay ka koobnaataa xubnno uu soo magacaabay Ra’iisul Wasaaruhu iyo marka ugu yaraato tiro la mid ah oo ay soo magcaabenn mid walba oo ka mid ah dawladaha xubnaha ka ah Federaalka.

## Qodobka 111G. 
**Guddiga Qaranka ee Madax Bannaan ee Doorashooyinka**

1.  Waa in la dhisaa Guddiga Qaranka ee Madaxbanaan ee Doorashooyinka; taasoo loo tixraacayo Dastuurka. Guddiga waa inay guddigu ka madax banaanaadaan waaxda fulinta waana inay maamushaan maaliyadooda u gaarka ah. Guddiga waa in ahaataa mid loo dhan yahay, waana inay noqotaa dhexdhexaad waana inayna ka badnaan tiro sagaal xubnood ah.

2.  Masuuliyadaha Guddiga Qaranka ee Madax-bannaan ee Doorashooyinka waxa ka mid ah:
  - (a) Inay maamulaan doorashooyinka Madaxweynaha
  - (b) Inay maamulaan dooorashooyinka Federaalka
  - (c) Inay si joogta ah u diiwaan geliyaan cod-bixiyayaasha dib-u-eegisna ku sameeyaan xaashiyaha cod-bixiyayaasha
  - (d) Inay diiwaan geliyaan murashaxiinta doorashooyinka
  - (e) in ay xadidaan degaanada cod-bixineed
  - (f) Sharciyeynta habka xisbiyadda siyaasadda
  - (g) Xalinta khilaafyadda doorashooyinka
  - (h) Fududeynta kor-joogista, ilaalinta iyo qiimeynta doorashooyinka
  - (i) Sharciyeynta lacagaha ay isticmaalaan murashaxiinta ama xisbi marka ay doorasho jirto
  - (j) Sameynta hab dhaqanka murashaxiinta iyo xisbiyadda doorashooyinka
  - (k) Ilaalinta in lagu dhaqmo sharciyadda magacaabista murashaxiinta ee xisbiyadda siyaasadeed
  - (l) Waci gelinta cod-bixiyayaasha

3.  Baarlamaanka Federaaalka waa inuu sameeyaa Guddiga Qaranka ee Madaxbanaan ee
Doorashooyinka iyo sharciyadda loo baahan yahay inay taageeraan iyagoo siinaya ahmiyadda
koowaad.

## Qodobka 111H.
**Guddiga Ammaanka Qaranka**

1.  Guddi Amaanka ee Qaranka waa in lagu sameeyaa sharci Federaal ah. Guddiga Amaanku ee Qarabja waa inay ka koobnaataa khubarro ka tirsan amaanka ee qaybaha oo dhan.

2.  Mas’uuliyadaha Guddiga Amaanka ee Qaranku waa inuu noqdaa:
  - (a) Inay darsaan oo ay sameeyaan hab isku xiran oo ah hawlwadeen shaqo kaasoo aabaaraya baahidda waqtiga la joogo iyo mustaqbalkaba ay Soomaaliya u qabto dib-u-eegista iyo ku dhaqanka baarlamanka Federaalka;

  - (b) Inay so bandhigaan tallooyin lagu hubsanayo in nabad geliyadda dadka la siiyo ahmiyadda koowaad iyo in la isku daro habaka shaqo ee Amaanka Qaranka;

  - (c) In la sameeyo hab-shaqo oo dadweynaha amaanka ku ilaaliyaan iyo ilaalinta amaanka ee la xiriira kharajka;

  - (d) In la raadiyo bogsiintga gaboodfalka ay geystaan shaqaalaha amaanku.

3.  Ahmiyadda ugu horeysa waa inay ka koobnaataa:

  - (a) Burcad Badeedda;

  - (b) Ka saaridda ciidan ee kooxaha hubeysan iyo bulsho ku- darkooda taasoo ay ka mid tahay in la siiyo tababaro xirfadeed iyo diyaarin waxyaalaha lagu taageerayo iyo la-tallinta dhinaca cilmiga maanka/nafisiga;

  - (c) Hawlaha Boliiska.

  - (d) In la hubsado in maamul shacbiya lagu xakameeyo ciidammadda hubaysan.

3.  Guddiga waa inuu sameeyaa Guddi-hoosaad Ilaalinta ee Bulshada. Guddi hoosaadku waa in uu ka koobnaadaa khubarrada ammaanka, xubnaha Baarlamaanka Federaalka, aqoonyahanno iyo wakiillo ka socda ururrada bulshada kuwaasoo qayb kasta Bulshada Soomaaliyeed. Mas’uuliyadda Guddihoosaadka waa:

  - (a) Inay soo bandhigaan tallooyin lagu hubsanayo in ahmiyadda koowaad la siiyo amaanka dadka iyo in lagu daro nidaamka shaqada ee ammaanka qaranka;

  - (b) Sameyn habo-shaqo kaasoo ay dadweynaha siiyo ilaalin guud;

  - (c) Ilaalinta amaanka la xiriira kharajka;

  - (d) In la helo daaweynta gaboodfalka ay sameeyaa shaqaalaha amaanku.

## Qodobka 111I. 
**Guddigga Runta iyo Dib-u-heshiisiinta**

1.  Waa in la sameeyaa Guddiga Runta iyo dib-u-heshiisiinta si loo helo qaran bogsoon, heshiisya oo mideysan si loo sugo in arrimaha la xiiriira in aan denbi laysu qabsan, aargoosiga iyo kuwa kale ee colaaddaabuura in xal loo helo iyadoo la raacayo hab Dawladeed oo sharciyeysan.

2.  Guddigu waa inuu madax banaaanaadaa, dhexdhexaad noqdaa waa inay ku jiraan wakiiladda ay ka mid yihiin odayo dhaqameedku, iyo hogaamiyayaasha, xubnaha Baarlamaanka, xubnaha ururadda bulshada ee la ixtiraamo, garsoorayaasha iyo shaqaalaha amaanka.

3.  Mas’uuliyadaha Guddiga waxa ka mid ah:

  - (a) Inay ka markhaati kacaan, qoraal iyo in dacwooyinka qaarkood ay cafis u fidiyaan dembiilayaashas, kuwaasoo la xiriira meel ka dhaca xuquuqda aadmiga iyo toosin iyo hagaajinta dembigalayaasha.

  - (b) Hirgelinta is-cafiska, dib u heshiisiinta iyo mideynta qaranka.

## Qodobka 111J. 
**Gardoonka/Ilaaliyaha Dadweynaha**

1.  Waxaa la dhisayaa xafiiska Gardoonka Dadweynaha.

2.   Gardoonka Dadweynuhu wuxuu u dhaqmaa sida uu qabo Dastuurkan iyo sharciga oo keliya.

  - (a) Waa in xubin ka tirsan Golaha Wasiirrada, Sharci-dejinta ama qof kale aanu Adeegaha Gardoonka Dadweynaha ku faragelin hawsha xafiiskaa;

  - (b) Waax kasta oo ka tirsan Dawladdu waa in ay Gardoonka Dadweynaha ku siisaa gacanqabashada uu ugu baahan yahay ilaalinta madax-bannaanida, sharafta iyo wax-ku-oolnimada Gardoonka Dadweynaha.

3.  Isaga oo ku dhaqmaya talada Golaha Adeegga Garsoorka, Madaxweynuhu Jamhuuriyadda Federaalka Soomaaliya waa in uu magacaabaa Adeegaha Gardoonka Dadweynaha.

  - (a) Guddiga Adeegga Dadweynaha waxaa uu ku talo-bixin karaa in Adeegaha Gardoonka Dadweynaha loo magacaabo oo keliya qof u qalma in loo magacaabo garsoore Maxkamadda Dastuur.

  - (b) Adeegaha Gardoonka Dadweynaha waxaa uu shaqeynayaa muddo xilli toddoba (7) sano ah.

4.   Faqradda (5) dhexdeeda, erayga “Sarkaal” waxaa macnihiisu u dhacayaan sarkaal la soo doortey ama la magacaabey ama qof u shaqeeya hay’ad Federaal, Dawlad-goboleed iyo Dawlad Hoose, sarkaal ka tirsan ganacsi ay leedahay ama maamusho ama gacanta ugu jira Dawladda, oo ay Dawladdu wax weyn ku leedahay, ama sarkaal ka tirsan ciidamada difaaca ama booliska, laakiin sooma hoos gelayo Garsoore Maxkamadda Dastuuriga ah, Maxkamadda Sare ama Maxkamad Sare, ama sarkiilkii kaleba intiiba ay cabashadu la xiriirto hawl garsoor.

5.  Adeegaha Gardoorka Dadweynaha waa in uu:

  - (a) Baaraa cabashooyinka ku saabsan eedeyn ama xadgudub muuqda oo loo geysto xuquuqda iyo xorriyaadka aasaasiga ah, ku-xadgudub awoodeed, hab-dhaqan caddaalad-darro, naxariisdarro, u-turid la’aan ama edeb-darro/ixtiraam la’aan ah oo qof deggan Soomaaliya uu kula kaco sarkaal Dawladda uga shaqeeya heerarkeeda kala duwan, hab-dhaqan uu ka muuqdo caddaalad darro, ama musuq-maasuq ama hab-dhaqanka sarkaalkaasi sameeyo oo bulsho dimuqraaddi ah ay si habboon ugu aragto in uu yahay mid sharci-darro, dulmi ama xaq-darro ah;

  - (b) Baaro cabashooyinka la xiriira hawlaha Guddiga Shaqaalaha Rayidka ah ee Dawladda, hay’adaha maamulka ee Dawladda, iyo ciidamada difaaca iyo booliska intiiba ay cabashadaasi la xiriirto in lagu guuldarreystey in si miisaaman loo qaabeeyo adeegyadaas ama in dhammaan dadku ay si simman shaqaale loogu qoro adeegyadaas ama si xaq ah loo maamulo adeegyadaas;

  - (c) Uu qaado tallaabo habboon oo uu ku baaqo daaweynta, sixidda ama beddelidda arrimaha lagu sheegey Faqradihii soo hormarey iyada oo loo marayo habab caddaalad ah sax oo ku habboon, oo ay ku jiraan laakiin aan ku koobneyn:
      - (i) La tashiga iyo wax isu-oggolaasho dhex mara dhinacyada ay khuseyso;
      - (ii) Ka warbixinta cabashada iyo waxyaabaha uu adeegaha gardoonka dadweynaha ka ogaadey arrinta, una gudbiyo madaxda qofka dembiga geystey;
      - (iii) In uu arrinta u gudbiyo dacwad-oogaha guud;
      - (iv) In uu arrinta hor-keeno maxkamad xarraantinimeysa hab-dhaqan aan habbooneyn ee sarkaal;
      - (v) Ama in arrin looga shakisan yahay musuqmaasuq uu u soo gudbiyo dacwadoogaha guud.

6.  Xeer Ilaahiya Guud waa in uu sanad kasta warbixin u soo gudbiyaa Golaha Shacabka, Aqalka Sare ee Baarlamaanka Federaalka ah, iyo guud ahaan dadweynaha.

## Qodobka 112aad. 
**Magacaabidda Guddiyada Madaxbannan Heer Federaal**

Haddii uusan Dastuurku si kale u dhigin, Wasiirka ay khuseyso ayaa u soo jeedinaya Golaha Wasiirrada
magacyada Guddiga. Haddii Golaha Wasiiradu ay ansixiyaan, magacyada waxaa loo gudbinayaa
Baarlamaanka Federaalka (labada aqal) Haddii Baarlamaanka Federaalka uu ansixiyo magacyadaas, waxaa
loo gudbinayaa Madaxweynaha Jamhuuriyadda Federaalka, si uu magacaabistooda xeer uga soo saaro.

## Qodobka 113aad. 
**Shuruucda Guddiyada Madaxa Bannaan**

Shuruucda la xiriirta Guddiyada Madaxbanaan waxaa lagu soo saari doonaa Xeer gaar ah oo ay soo
saaraan Golaha Shacabka ee Dawladda Federaalka Soomaaliya.

## Qodobka 114aad. 
**Xafiisyadda Madaxa Bannaan**

Waxaa jiri doona Hey’ado madaxbanaan oo ay yeelanayaan Dawladda Federaalka iyo Dawladaha xubinta
ka ah Dawladda Federaalka, sida Garyaqaanka Guud, Hanti-dhowrka Guud, iyo Bangiga Dhexe oo
noqonaya Heer Federaal ah.

## Cutubka Kow iyo Tobnaad: Shaqaalaha Rayidka ee Dawladda

## Qodobka 115aad. 
**Qiyamka Shaqaalaha Dawladda ee Rayidka ah**

Shaqada rayidka ee heerarka kala duwan ee xukuumadda waa amaano ummadda loogu adeego waana
in ay ku saleeysnaataa qiyamka Dastuurka, naxariis, daahfurnaan, u-adeegga bulshada iyo dhawrista ku
kala dambeynta darajooyinka maamul, dhegonugayl, sirxajin, asluub-wanaag shaqo, howlkarnimo, waxaku-ool
ah, mihnadyahannimo, dhawrista Mabaadi’da caadaaladda, sinnaan iyo habka xilgudashada ugu
habboon.

## Qodobka 116aad. 
**Ilaalinta Xuquuqda Shaqaalaha Dawladda ee Rayidka ah**

Shaqaalaha rayidka ah lagulama kici karo:

  - (a) Bahdilid waajibaadkooda shaqo ay gudanayaan awgood.
  - (b) Laguma sameyn karo xilkaqaadid, lagama wareejin karo xafiiska, darajadooda hoos looma dhihi karo, inay jirto sabab maangal ah oo sharci ku dhisan.

## Qodobka 117aad. 
**Magacaabista Saraakiisha Darajooyinka Sare**

Hawlwadeennada iyo Saraakiisaha darajooyinka sare ee Dawladda uu sharcigu tilmaamo waxaa
magacaabaya Madaxweynaha Jamhuuriyadda Federaalka ee Soomaaliya, ka dib markuu arko soo jeedinta
Golaha Wasiirrada.

## Qodobka 118aad. 
**Hawlwadeennada iyo Shaqaalaha Dawladda**

1.  Hawlwadeennada iyo Shaqaalaha Dawladdu waxay xilkooda u gudanayaan si waafaqsan sharciga iyo danta guud oo keliya.

2.  Hawlwadeennada iyo shaqaalaha Dawladdu kama mid noqon karaan hoggaamiyayaalka xisbiyada
siyaasadda.

3.  Waa in Sharci lagu xaddidaa qaybaha shaqaalaha Dawladda ee ka reebban in ay xubno ka noqdaan axsaab siyaasadeed iyo hawlaha aan la socon karin xilalka ay hayaan.

4.  Xaaladda qaanuun ee shaqaalaha Dawladda waxaa nidaaminaya sharciga.

5.  Shaqada joogtada ah ee Dawladda, waxaa looga mid noqon karaa tartan furan oo keliya, marka laga reebo xaaladaha sharcigu tilmaamay.

## Qodobka 119aad. 
**Shaqaalaha Dawladda ee Rayidka ah**

1.  Xukuumadda Federaalka iyo Dawladaha xubinta ka ah Dawladda Federaalka waxay shaqaalasanayaan hawl-wadeennadooda.

2.  Waxaa jiraya Shaqaalaha Dawladda ee Rayidka ah ee Heer Federaal iyo Heer Dawladaha Xubinta ka ah DawladdaFederaalka, waxaana lasoo saarayaa xeer nidaaminaya oo waafaqsan shuruucda caalamiga ah ee shaqaalaha oo ay soo saarayaan Golaha Shacabka ee Federaalka iyo golaha sharci dejinta ee Dawladaha xubnaha ka ah Federaalka.

3.  Dawladda Federaalka iyo Dawladaha xubnaha ka ah waxay iska kaashanayaan ka wada faa’ideysiga
hawl-wadeennada heerarka kala duwan, si loo xaqiijiyo khibradda iyo waayo aragnimadu in ay noqdaan mid laga heli karo heer kasta oo looga baahan yahay, iyada oo taasna lagu horumarinaayo midnimada qaranka.

4.  Shaqaalaha rayidka ee Dawladda Federaalka iyo Dawladaha xubnaha ka ah Dawladda Federaalka waa inay ka muuqataa dheelitirnaan dadka wada deggan. 

## Cutubka Laba iyo Tobnaad: Dawladaha Xubinta ka ah Dawlada Federaalka

## Qodobka 120aad. 
**Hay’adaha Dawladaha xubinta ka ah Dawladda Federaalka**

Dhismaha laamaha sharcdejinta iyo fulinta ee maamulada Dawladaha xubinta ka ah Dawladda
Federaalka waa arrimo lagu nidaaminayo Dastuurrada maamul-goboleedyada.

## Qodobka 121aad. 
**Mabaadi’da Dastuurrada**

1.  Mabda’iyan waa in la iswaafajiyaa Dastuurka Dawladda Federaalka Soomaaliya iyo Dastuurada
Dawladaha Xubinta ka ah Dawladda Federaalka.
